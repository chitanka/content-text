>	Пролог

	_Лондон_
	_Четвъртък, 21 май 1835 г., рано сутринта_
	Проститутките знаеха как да пируват.
	Всяка сряда вечер, след като се наситеха да танцуват и играят карти с каймака на лондонското аристократично общество в Алмак, неговите по-свободомислещи представители продължаваха с плам забавленията си сред доста по-различен декор в къщата на Карлота О’Нийл. На тяхно разположение имаше рулетка, както и други хазартни игри, а също и по-пикантни забавления с безнравствени жени, които разчитаха за прехраната си на настоящата лондонска кралица на куртизанките.
	Хари Феърфакс, граф на Лонгмор, естествено бе част от свободомислещата прослойка на лондонския елит.
	При Карлота не беше от онези места, в които баща му, маркизът на Уарфорд, би искал да вижда двадесетгодишния си син и наследник, но графът отдавна бе решил, че следването на бащината воля е най-лесният и бърз път към убийствена скука.
	Не приличаше по нищо на родителите си. Бе наследил не само ненатрапчивия външен вид на чичо си, лорд Никълъс Феърфакс — черна коса, черни очи и високо, мускулесто тяло, по-подходящо за кръвожаден пират, — но и завидния му талант да се забърква в неприятности.
	Затова нямаше нищо учудващо в присъствието на лорд Лонгмор при Карлота.
	Самата тя се бе увила около него и се опитваше да го упои с парфюма и уменията си, но за негово съжаление не спираше да бърбори.
	— Но ти си отблизо запознат с нея — настояваше тя. — Трябва да ни кажеш какво всъщност представлява херцогинята на Кливдън.
	— Брюнетка — отвърна той, наблюдавайки въртенето на рулетката. — Хубавка. Твърди, че е англичанка, но се държи като французойка.
	— Но скъпи, това можем да го разберем и от „Спектакъл“.
	„Сутрешен спектакъл“ на Фокс беше водещото клюкарско издание на Лондон. Високоморалният маркиз Уарфорд го наричаше гнусен парцал, но го четеше, както и всеки друг аристократ или обикновен несретник в града. Доколкото бе известно на Лонгмор, всяко късче информация, което се публикуваше за новата съпруга на херцог Кливдън, бе внимателно измислено от светлокосата й сестра София Ноаро — талантлива шивачка през деня и най-умелият информатор на Том Фокс през нощта.
	Лонгмор се зачуди къде ли е тя тази вечер. Не я бе забелязал в Алмак. Модистките — особено французойки — имаха точно толкова шанс да получат покана за Алмак, колкото и той — да става невидим по собствено желание. Но София Ноаро притежаваше умението да става невидима, а елегантно закръгленото й тяло се озоваваше навсякъде, където й се прииска, преоблечена като домашна помощница или сервитьорка. Именно по този начин успяваше да осигури голяма част от необходимата за списанието пикантна информация.
	Рулетката спря да се върти, един от мъжете на масата изруга и прислужничката, която изпълняваше ролята на крупие, избута купчина жетони към Лонгмор.
	Той ги събра в шепи и ги подаде на Карлота.
	— Печалбата ти? — полюбопитства тя. — Искаш ли да ти я съхранявам на сигурно място?
	Разсмя го.
	— Да, миличка, запази ги. Купи си някоя красива дреболия с тях.
	Добре оформените й вежди се стрелнаха нагоре.
	Допреди момент, когато в съзнанието му блуждаеше образа на София Ноаро, той би си помислил същото, което и Карлота — как двамата ще се качат в спалнята му. Макар тя да бе държанката на лорд Горел, той, макар и достатъчно богат, не бе достатъчно жизнен, за да я забавлява истински.
	Зависим от издръжката и хазартните си печалби, Лонгмор вероятно не бе достатъчно богат. Но за сметка на това нямаше никакво съмнение в мъжеството и изобретателността си, за да поддържа интереса й. Със съжаление осъзна, че тя обаче не можеше да задържи вниманието му за повече от пет минути. Дори и по неговите прахоснически стандарти това едва ли си заслужаваше финансовата инвестиция, още по-малко последващото опяване от страна на баща му за завишените харчове и просрочени дългове.
	С други думи — Лонгмор вече бе отегчен от нея.
	Скоро след като се прости с печалбата си, той си тръгна заедно с двама свои приятели и две от компаньонките на Карлота. Намериха файтон и след кратко обсъждане се насочиха към игрална зала с много лоша репутация в близост до „Сейнт Джеймс“. Там поне Лонгмор можеше да разчита на забавление.
	Отегчен и от разговора в каретата, той се загледа навън. Слънцето изгряваше рано по това време на годината и макар прозорецът да беше мръсен се виждаше достатъчно. Бедно облечена жена със стара кошница пресичаше улицата. Походката и роклята й, заедно с кошницата, даваха да се разбере, че тя не бе една от безбройните просякини в града, а обикновена жена на път за работа, докато потенциалните й господари се прибираха по домовете си след изтощителни празненства.
	Движеше се бързо, но явно недостатъчно бързо. От една пресечка изскочи тъмна фигура, грабна кошницата й и я бутна на земята.
	Лонгмор стана, отвори вратата на файтона и скочи в движение, глух за ужасените протести на спътниците си. След първоначалното си залитане, той бързо възстанови баланса си и подгони крадеца. В оживените часове на деня вероятно щеше да изгуби следите му по тесните улички, но беше твърде рано и почти никой не се изпречваше на пътя на Лонгмор. Той не мислеше, а просто тичаше, заслепен от ярост. Когато мъжът скочи в една задънена уличка, нито за миг не му мина през ума, че може да има засада или някаква опасност, а дори и да беше помислил, едва ли щеше да се спре.
	Човекът пред него се насочи към една врата, където без съмнение го очакваха, защото се отвори с проскърцване. Лонгмор обаче го беше спипал. Вкопчи се в яката на връхната му дреха и го издърпа назад. Вратата се затвори с трясък.
	Графът блъсна крадеца в най-близката стена. Мъжът изгуби съзнание и се свлече, изпускайки кошницата.
	— Не бих бързал да се изправям, ако бях на твое място — посъветва го Лонгмор. — Гнусен страхливец. Да нападнеш жена. — Наведе се и вдигна кошницата, а после погледна зад ъгъла. С малко късмет съучастниците му сами щяха да му паднат в ръчичките, докато се опитват да помогнат на пострадалия си приятел.
	Не извади късмет. Кварталът остана притихнал, макар графът да бе напълно убеден, че го наблюдават. Закрачи към Пикадили.
	Намери жената след по-малко от минута. Беше приседнала пред витрината на един магазин и ридаеше горко.
	— Спести си вайкането — прекъсна я той. — Ето я безценната ти кошница. — Извади и няколко монети от джоба си и ги хвърли в кошницата в ръцете й. — Какво, за бога, си мислеше — да прекосяваш така очевидно непознат квартал?
	— Работа — заекна тя. — Трябваше да отида на работа… ваше благородие.
	Не я попита откъде се досети за титлата му.
	Всеки знаеше, че той е лорд Лонгмор.
	— По улиците гъмжи от крадци и пияни благородници, които си търсят белята, а ти си невъоръжена — констатира той. — Какво им става на жените в днешно време?
	— Не знам.
	Трепереше като листо. Беше охлузена и изцапана от падането си на улицата. Имаше късмет, че никой от пияните непрокопсаници не се натъкна на нея по пътя си към дома.
	— Ела с мен — нареди й той.
	Дали беше прекалено разстроена, за да възрази, или респектирана — той често плашеше дори собствените си приятели с властния си маниер — тя го последва през улицата до файтона. Приятелите му спокойно можеха да продължат по пътя си — бяха достатъчно пияни, — но вместо това бяха спрели да изгледат зрелището.
	— Всички да слязат — заповяда Лонгмор.
	Запротестираха шумно, но слязоха до един и зяпнаха опърпаната жена.
	— Не е твой тип, Лонгмор — позволи си да коментира Хамптън.
	Крокфорд поклати глава.
	— Смъкнал си летвата, опасявам се.
	Лонгмор ги игнорира.
	— Къде отиваше? — попита вместо това момичето.
	Погледна го, после приятелите му и накрая — файтона.
	— Не им обръщай внимание — посъветва я, предусетил мислите й. — Никой не се интересува от работата ти. Искаме просто да се придвижим до следващото празненство. Къде искаш да те откара кочияша?
	Тя преглътна.
	— Благодаря ви, милорд. Бях на път към Обществото за образование на социално слаби жени на модистките.
	— Това се казва изненада — възкликна Крокфорд.
	— Работя там и закъснявам — подчерта момичето.
	Даде адреса на Лонгмор, а той обясни на кочияша как да стигне дотам с изричното указание да заведе момичето за половината от необходимото време, ако не иска да пострада.
	Помогна на младата жена да се качи, затвори вратата след нея и подвикна на мъжа да тръгват.
	Замисли се за модистките. За една руса модистка, по-конкретно.
	Остави компанията си да търсят следващо забавление, а сам продължи пеша към близката улица „Сейнт Джеймс“. За да стигне до Крокфорд, трябваше да мине покрай Уайтс клуб и да завие по една малка уличка, недалеч от която се намираше ателието Ноаро. Меката на френските модистки.
	Мина покрай магазина им преднамерено бавно. След това се спря и погледна обратно към високите етажи на сградата, където за негово искрено недоумение все още живееха две от трите сестри Ноаро.
	Продължи към Крокфорд, където продължи да губи много пари, преди да започне да печели още по-големи суми.
	Когато след малко повече от час, прекаран в нарастващо отегчение, той напусна Крокфорд, все още бе непростимо рано по модните стандарти на съвременното елитно общество. Въпреки това Лондон започваше да се пробужда. Хората сновяха по „Сейнт Джеймс“, разбутвани от време на време от някой файтон. Магазините тепърва започваха да отварят.
	Ноаро не отваряха преди десет и половина, макар че шивачките — доста внушителна бройка — пристигаха под строй в ателието още в девет сутринта.
	През последните седмици бе придобил доста точна представа за навиците на София Ноаро.
	Затова зачака.


>	Първа глава

	_Лондон_
	_Четвъртък, 21 май 1835 г._
	Размахвайки екземпляр от „Сутрешен спектакъл“ на Фокс, Софи Ноаро връхлетя в дневната на херцог и херцогиня Кливдън, докато двамата закусваха в собственото си имение.
	— Видяхте ли това? — попита ги, като хвърли вестника на масата между сестра си и новия си зет. — Обществото е пощуряло, не е ли смехотворно? Обвиняват трите сестри на Шеридън. Три сестри, които кроят коварни планове и това не сме ние! Мили мои, когато видях това, си помислих, че ще умра от смях.
	В последно време някои членове на обществото си позволяваха да сравняват трите стопанки на ателие Ноаро — което Софи щеше да превърне в най-изтъкнатото модно ателие в Лондон, дори това да й струваше живота — с трите вещици от „Макбет“. Ако не бяха омагьосали херцога на Кливдън, твърдяха злите езици, той със сигурност никога не би се оженил за магазинерка.
	Техни благородия сведоха тъмнокосите си глави над изданието.
	Слухове за бягството на Шеридън и Грант вече кръжаха из елитното общество, но „Спектакъл“, както винаги първи потвърждаваше случилото се в писмен вид.
	Марселина погледна сестра си.
	— Казват, че таткото на госпожица Грант ще се опита да изправи Шеридън пред съда — обобщи тя. — Това наистина звучи вълнуващо.
	Размяната на последващи реплика бе прекъсната от влизането на лакея в гостната.
	— Лорд Лонгмор, Ваши благородия — представи той ранния посетител.
	Не сега, по дяволите, помисли си Софи. Сестра й бе хвърлила висшето общество в смут, а това бе й създало почти смъртоносен враг в лицето на една от най-влиятелните жени в Лондон — която по случайност бе майката на Лонгмор. Клиентите се разбягваха на ята и Софи нямаше никакви идеи как да поправи щетите.
	Не и той.
	Графът на Лонгмор влезе бавно в стаята с вестник под ръка.
	Черна коса и бляскави черни очи… аристократичният му нос, чупен навярно дузина пъти, оставаше непокорно прав и арогантно вирнат… острата линия на циничната му уста… и колко висок бе само.
	Живо въплъщение на мъжкия идеал за красота.
	Само да имаше и мозък.
	Не, по-добре безмозъчен. Мъжете с остър ум създаваха на първо място неудобство. На второ, и доста по-значимо — тя нямаше време за него или за който и да било друг мъж. Вместо това имаше да спасява своя обичан бизнес от грозящата го сигурна смърт.
	— Донесох ви последния брой на „Спектакъл“ — съобщи гостът на двойката на масата. — Но явно не съм бил достатъчно бърз, както забелязвам.
	— Софи ви изпревари — забеляза Марселина.
	Тъмният поглед на Лонгмор се обърна към Софи. Тя кимна в отговор и се приближи до масата, внимателно си взе чиния и се зае методично да я пълни.
	— Мис Ноаро, станали сте рано, доколкото виждам — заговори я той. — Не бяхте в Алмак снощи.
	— Определено не бях там. Испанската инквизиция не успя да накара домакините да ми изпратят покана.
	— Откога ви е нужна покана? Бях много разочарован. Тръпнех в очакване да видя как ще се предрешите този път. Любима до момента ми е Ланкшърската камериерка.
	Ролята бе любима и на Софи.
	Въпреки това нерегламентираното й присъствие на светски събития, за да събира клюки за изданието на Фокс, се предполагаше да бъде много лична тайна. Никой не забелязваше прислужничките, а тя беше Ноаро и умееше както да остане напълно незабележима, така и да привлече цялото обществено внимание.
	Но той явно беше забелязал. Явно бе развил изключително изострени слух и зрение като компенсация за липсата на мисли между ушите си.
	Тя занесе чинията си на масата и седна до сестра си.
	— Опустошена съм от мисълта, че съм развалила забавлението ви — заяви без грам емоция.
	— Няма проблем — отвърна й любезно. — По-късно все пак намерих как да се позабавлявам.
	— Така изглежда — прекъсна ги Кливдън, като го огледа от глава до пети. — Явно е било много бурно… празненство. Тъй като никога не си буден толкова рано, допускам, че си се отбил да ни видиш на път за вкъщи.
	Като повечето представители на своята класа лорд Лонгмор рядко ставаше преди обяд. Разрошената му черна коса, разхлабената вратовръзка и намачканите дрехи подсказваха на Софи, че още не си е лягал, поне не и за да спи в леглото си.
	Въображението й веднага се зае да си представи стройното му мускулесто тяло, увито в намачкани чаршафи. Макар никога да не го бе виждала гол, за което бе благодарна — притежаваше не само живо въображение, но и богата колекция образи на статуи, картини и — с доста завидни детайли — спомена за интимните принадлежности на един или двама парижани.
	Наложи си да спре да разсъждава в тази посока.
	Един ден щеше да се омъжи за уважаван мъж, който нямаше да се бърка в работата й.
	Лонгмор не просто бе далеч от идеята за уважаван мъж, но беше и голям твърдоглавец, който винаги изникваше на пътя ти и по иронична случайност бе син на жената, която искаше да изличи сестрите Ноаро от лицето на земята.
	Единствено саморазрушителен идиот би се забъркал с него.
	— Винаги си бил интелектуалният двигател на семейството — отвърна Лонгмор на херцога. — Заключението ти е правилно. Отбих се до Крокфорд. После тук-там. Трябваше ми нещо, което да прогони отегчението от непоносимите часове в Алмак.
	— Ти ненавиждаш тези събирания — констатира Кливдън. — Човек би си помислил, че отиваш само заради жена.
	— Сестра ми — потвърди Лонгмор. — Тя е пълна глупачка по отношение на мъжете. Родителите ми не спират да се оплакват. Дори и аз забелязвам каква пропаднала шайка са в действителност — сбирщина от развратници и пропаднали типове. За да ги обезкуража, излизам с Клара и изглеждам застрашително.
	Софи лесно можеше да си го представи. Никой не изглеждаше по-заплашително от него, когато гледаше на света отвисоко с лениво притворени очи, подобно на голям, дебнещ хищник.
	— Колко необичайно братско от твоя страна — пошегува се Кливдън.
	— Онзи глупак Адерли се опитваше да й се хареса, представяш ли си. — Лонгмор си наля кафе и седна до Кливдън, срещу Марселина. — А тя го смята за очарователен. Лично аз смятам, че той е очарован от зестрата й.
	— Слуховете твърдят, че момчето се придвижва доста бързо нагоре по социалната стълбица — отбеляза Кливдън невъзмутимо.
	— Не ми харесва усмивката му — бе категоричен Лонгмор. — А и не смятам, че чак толкова харесва Клара. Освен това родителите ми го ненавиждат. — Направи неопределен жест с чашата си кафе към вестника на масата. — Случката с Шеридън няма да ги успокои особено. Но си позволявам да отбележа, че е много елегантно удобна за теб, скъпи приятелю. Случилото се е отлично отклоняване на вниманието от вашите… необичайни клетви за вярност.
	Тъмният му поглед се плъзна лениво към Софи.
	— Не можеха да улучат момента по-точно, нали? Предполагам вие не знаете абсолютно нищо по този въпрос, мис Ноаро?
	— Ако знаех, щях да си поискам бутилка от най-доброто шампанско на херцога и да вдигна тост за себе си — призна Софи. — Мога само да си мечтая да предизвикам толкова съвършено отклоняване на вниманието.
	Макар и трите сестри Ноаро да бяха ненадминати модистки, всяка от тях имаше своите специални умения. Тъмнокосата Марселина, най-голямата от трите, бе талантлива художничка и дизайнерка. Червенокосата Леони, най-малката, бе финансовият гений. Софи, блондинката, бе родена търговка. Караше да се размекнат и най-костеливите сърца и можеше да изстиска щедри суми от най-стиснатите. Успяваше да накара хората да повярват, че черното е бяло. Сестрите й често казваха, че Софи може да продаде пясък на бедуините в Сахара.
	Ако можеше да предизвика скандал, който да отклони повърхностния ум на лондонското общество от сватбата на Марселина и Кливдън, Софи щеше да го направи на драго сърце. Колкото и да обичаше сестра си и да се радваше, че се е омъжила за мъж, който я боготвори, Софи все още се възстановяваше от промените, предизвикани от сватбата в малкото им сплотено семейство и техния бизнес. Не беше сигурна, че Марселина и Кливдън наистина разбират в колко трудно положение бракът им бе поставил ателие Ноаро, нито в каква голяма опасност е магазинът.
	В този момент младоженците размениха търсещи погледи.
	— Какво смяташ? — попита Кливдън. — Би ли искала да се възползваш от това отклоняване на вниманието да се върнеш обратно на работа?
	— Трябва да се върна обратно на работа със или без лупата на общественото внимание — възрази меко Марселина. Обърна се към Софи. — Хайде да тръгваме, малка моя сестричке. Лелите ще слязат на закуска след час или дори по-малко.
	— Лелите? — почуди се Лонгмор. — Още ли са тук?
	Имението Кливдън бе достатъчно голямо да приюти удобно няколко семейства. Когато лелите на херцога дойдоха да го посетят за кратко, без предварително предизвестие, нямаше време да подготвят собствените им имения в града, още по-малко да се търсят хотели, и затова отседнаха в северното крило.
	Поначало те бяха избързали с пристигането си с надеждата да спрат сватбата, но нито една благородничка, нито дори самата кралица, би била достоен противник на трите сестри Ноаро и тяхното тайно оръжие — шестгодишната дъщеря на Марселина, Луси Корделия. Лелите капитулираха в рамките на часове.
	Вместо това сега се опитваха да намерят начин да направят Марселина уважавана в обществото дама. Действително вярваха, че ще могат да я представят пред кралицата.
	Софи изобщо не бе убедена какво добро ще донесе това на ателието им. Дори напротив — опасяваше се, че подобно нещо само ще разпали още повече омразата на лейди Уарфорд.
	— Все още са тук — потвърди Кливдън. — Изглежда не могат да се откъснат от мястото.
	Марселина стана и другите я последваха.
	— По-добре да тръгвам, преди да са слезли — обясни тя. — Не са особено благоразположени към факта, че ще продължа да работя.
	— Което означава, че ти опяват много повече, отколкото би могла да понесеш — уточни Лонгмор. — Не знаеш колко добре те разбирам. — Усмихна й се тъжно и й се поклони.
	Грацията на високото му и силно тяло порази Софи за пореден път. Ако той знаеше какво въздействие й оказва с простото си присъствие в стаята, тя бе изгубена.
	Стараейки се да запази благоприличие, Софи хвана сестра си под ръка.
	— Да, по-добре да не се бавим повече. И без това обещах на Леони, че няма да се задържам при вас повече от половин час.
	С тези думи тя съпроводи сестра си извън стаята.
	Лонгмор наблюдава излизането им. Всъщност, той наблюдаваше Софи — поразителна комбинация от неподправена енергия и женско коварство.
	— Ще работят? — позволи си да се учуди на глас, когато вече не можеха да го чуят. — С цялото ми уважение към съпругата ти, но те луди ли са?
	— Зависи от гледната точка — отвърна невъзмутимо Кливдън.
	— Очевидно не съм достатъчно интелектуално развит, за да разбера случващото се. Та те могат просто да спрат с глупостите и да се преместят да живеят тук. Не е като да ти липсва място. Или пари. Защо биха искали да продължават да се кланят и умилкват на някакви снобки?
	— Страст — обясни простичко херцогът. — Работата им е тяхната страст.
	Лонгмор не бе съвсем сигурен какво точно е страстта. Бе почти убеден, че никога не я е изпитвал, но нямаше нужда да занимава приятеля си с разсъжденията си по темата. Вместо това се приближи до масичката за храна и щедро отрупа чинията си с всевъзможни закуски. След това се настани спокойно на масата и започна да се храни.
	Винаги бе добре дошъл в имението на приятеля си и след сватбата си херцогът отново го увери, че може и трябва да продължи да се чувства като у дома си. Херцогинята явно също го харесваше, но уви, не можеше да каже същото за светлокосата й сестра. Бе сигурен, че би го убила при първа възможност, което именно я правеше толкова интересна и забавна за него.
	Именно заради това я бе изчакал и последвал от ателието до Чаринг Крос, където тя си купи списанието, а след това и до къщата на приятеля си.
	Любопитен какво я водеше към имението Кливдън в този безбожно ранен час, Лонгмор си купи списанието на следващия ъгъл и дори отдели няколко минути да го прегледа, преди да продължи към дома на приятеля си. Макар Софи да нямаше нищо общо със събитията около бягството на Шеридън и любимата му, пито дори с отразяването й в изданието — вече се бе научил да разпознава стила й на писане, — тя правеше още много други неща, които му се струваха пленителни. Дори начина, по който ходеше, го караше да я зяпа като хипнотизиран — тя се носеше като истинска дама, като жена от най-висока класа, и все пак в лекото полюшване на бедрата й се таеше обещанието за нещо пленително порочно.
	— Ожених се за Марселина с ясното съзнание, че тя никога няма да се откаже от работата си — казваше в този момент Кливдън. — Ако го направи, ще стане като всяка друга, няма вече да бъде жената, в която се влюбих.
	— Любов — предъвка думата Лонгмор. — Това е лоша идея.
	— Един ден любовта ще дойде и ще те повали от упор — засмя се херцогът. — А аз ще се разболея от смях, докато гледам как се опитваш да се съпротивляваш.
	— Здраво ще трябва да се потруди, за да ме надвие — отбеляза графът. — Аз не съм като теб. Не съм чувствителен. Ако любовта иска да ме покори, няма да е достатъчно да ме повали от упор, а ще трябва да ме върже и да нарита на пихтия онова, което някои хора оптимистично наричат мой мозък.
	— Напълно възможно — съгласи се Кливдън. — Това ще направи преживяването още по-забавно за гледане.
	— Ще трябва да почакаш — възрази приятелят му. — За момента любовният живот на Клара е по-важен.
	— Смея да допусна, че ситуацията в дома ви не е приятна за нито един от двама ви от сватбата ми насам — предположи херцогът.
	След смъртта на собствения му баща лорд Уарфорд се бе превърнал в негов патрон и покровител, двамата с Лонгмор бяха израснали като братя, а обичта и всеотдайността на Кливдън към малката Клара се приемаше като сигурен знак, че двамата ще се оженят, когато настъпи точния момент. Но неочаквано херцогът срещна своята модистка и за изненада на родителите си, брат си и цялото лондонско общество Клара най-искрено му пожела дълъг и щастлив семеен живот, приемайки случилото се като леко отърваване от нежелана примка.
	— Баща ми се примири — призна Лонгмор, — но не и майка ми.
	Това не беше учудващо.
	Майка му не беше на себе си. Дори най-малкия намек за херцога или неговата съпруга я караха да повишава тон и да крещи. Благословията, която Клара и брат й бяха дали на младото семейство с официалното си присъствие на сватбата им, бе превърнала имението Уарфорд в бойно поле, немислимо за обитаване.
	— Много добре разбирам защо Клара се отказа от мен — каза Кливдън.
	— Не виждам как не би могъл — закачи го приятелят му. — Тя ти обясни гледната си точка в подробности пред каймака на обществото.
	— Това, което не разбирам, е, защо не прати Адерли по дяволите — продължи херцогът.
	— Висок, бледен, изглежда като поет — заизрежда Лонгмор с отегчен глас. — Знае какво и как да казва на жените. Мъжете виждат какво леке е в действителност, но не и жените.
	— Нямам представа какво се върти в главата на Клара — призна Кливдън. — Съпругата ми и сестрите й обаче биха искали да разберат всичко. Част от работата им е да разбират клиентите си, а Клара е специална. Тя е най-добрата им клиентка и представя моделите на Марселина в най-добрата им светлина. Не биха искали да се омъжи за мъж без средства и уважение.
	— И те ли са се превърнали в сватовници? — опита се да се пошегува графът. — Ако е така, бих искал да й намерят някой наистина подходящ и да ми спестят отегчителните вечери в Алмак.
	— Остави това на Софи — предложи Кливдън. — Тя обича да ходи на подобни празненства и по-добре от всеки ще разбере какво се случва в действителност.
	— Включително и много събития, които хората биха предпочели да запазят в пълна тайна — допълни Лонгмор.
	— Тя има изключително остро око за детайлите — не отрече приятелят му.
	— И изключително остро перо — не му остана длъжен графът. — Не е трудно да се разпознаят нейните текстове в „Спектакъл“. Всеки поглед и всеки жест са отразени и разтълкувани до най-малката пикантна подробност, още дори преди да са се случили в действителност.
	— Научила се е да долавя неизказаните желания на клиентите си — защити я херцогът. — Освен това слуша. Няма други истории като нейните.
	— Няма спор. Досега не са се намерили прилагателно или наречие, които да не познава и използва умело.
	— Именно това привлича клиентите — комбинацията от клюки и изпипани детайли в роклите, умело поднесени като светска история или дори драма. Казвали са ми, че има същия ефект върху жените, какъвто има гледането на голо женско тяло върху мъжете. — Почука с пръст по списанието на масата. — Ще я помоля да държи Клара под око. С двама ви като нейни пазители, няма да е трудно да я предпазите от проблеми.
	Лонгмор нямаше възражение срещу нито една дейност, включваща Софи Ноаро.
	Дори напротив, имаше наум голям брой дейности, в които с радост би я включил, а грижата за сестра му щеше да му даде идеалното извинение да й бъде винаги под ръка, независимо дали има нужда от него. С малко повече късмет можеше да се озове и под полите й.
	— Не мога да си представя по-подходяща жена за тази задача — призна Лонгмор. — Мис Ноаро не пропуска нищо.
	В ума му беше просто Софи, но тя никога не му бе давала позволение да я нарича с името, което използваше семейството й.
	— С теб и Софи на стража развратниците и пропадняците нямат никакъв шанс — заключи Кливдън. — Сестра ти ще бъде в сигурни ръце.


	_Една седмица по-късно_
	— Уарфорд, как можа?
	— Но скъпа, знаеш, че не мога да командвам Негово величество…
	— Жива да не бях! Съществото, за което се ожени, е било представено в Двореца, в частните покои на Краля, на рождения му ден! Сякаш тя е благородничка, отишла да го посети.
	Лонгмор беше пленен в карета с майка си, сестра си и баща си, докато отпътуваха от двореца Сейнт Джеймс. Макар дворцовите събития да го отегчаваха, той присъства на рождения ден с надеждата да се натъкне на една определена, неканена гостенка. Вместо това видя само сестрата на Софи — „Съществото“, заради което майка му беснееше.
	— Учудващо е, съгласен съм — заговори лорд Уарфорд внимателно. Макар отдавна да не се гневеше на брака на Кливдън, още по-отдавна се бе отказал да спори със съпругата си по какъвто и да било въпрос.
	— На мен не ми се стори чудно — възрази Лонгмор.
	— Не е чудно?! — изкрещя майка му. — Не е чудно?! Никой не е бил представян на краля на рождения му ден, още по-малко, докато той рисува.
	— Само чуждестранни посланици — вметна лордът.
	— Шокиращо нарушаване на етикета е дори само да се поиска подобно изключение. Не мога да повярвам, че Нейно Величество би направила подобно нещо дори за лейди Аделаида — продължаваше майка му. — Но изглежда ще ми се наложи да повярвам — допълни огорчено. — Кралицата обожава най-младата леля на Кливдън. — Насочи изпепеляващ поглед към дъщеря си. — Лейди Аделаида можеше да използва влиянието си за доброто на теб и семейството ти, но не — ти трябва да си най-неблагодарната и разглезена дъщеря, живяла някога. Трябваше публично да се откажеш от херцога на Кливдън!
	— Не съм се отказвала от него, майко — възрази Клара. — Не мога да се откажа от човек, с когото никога не съм била свързана.
	Лонгмор бе слушал този скандал твърде много пъти, за да иска да остане затворен в каретата с майка си и сестра си, които започваха да викат. Ако не пътуваше със семейството си, щеше просто да помоли кочияша да спре, щеше да слезе и да продължи пеша. Вместо това му се налагаше да измисли друг изход.
	— За мен стана напълно ясно, че представянето не е било официално, а по-скоро потулено и задкулисно, така че не разбирам защо се ядосваш, майко.
	Думите му предизвикаха гневна тишина, докато родителите му обмисляха дали пък това не е един от онези редки моменти, в които е казал нещо умно.
	— С всички лели накуп, кралицата не е имала много избор — продължи да набира инерция той. — Трудно би могла да пренебрегне целия род Кливдън — както би изглеждал евентуално отказ от нейна страна, защото лелите очевидно са приели булката на херцога.
	— Неговата булка — майка му изсъска думите и изгледа Клара така, както Цезар вероятно е изгледал Брут, когато е почувствал острието на ножа му.
	— По този начин поне нещата са се разминали без особена публичност — продължаваше Лонгмор. — Не е било в присъствието на цялото светско общество.
	Докато майка му и сестра му умуваха над думите му, каретата стигна пред имението Уарфорд и Лонгмор побърза да слезе и да подаде ръка на дамите, които забързаха към дома.
	Баща му обаче се забави за момент.
	— Няма ли да влезеш?
	— Бих предпочел да не влизам — отвърна му искрено. — Вече дадох най-доброто от себе си, за да потуша пламъците.
	— Няма да приключи толкова лесно — призна баща му. — Не и за майка ти. Разбити мечти, наранена гордост и нито капка здрав разум. Сам виждаш как е. Не можем да се надяваме на нито миг покой, докато не се намери достоен заместник на Кливдън за Клара, а това няма да се случи, докато тя продължава да окуражава тази тълпа млади недоносчета. — Направи презрителен жест. — Накарай ги да се разкарат, по дяволите!


	_Балът на контеса Игби_
	_Събота, 30 май, 1835 г._
	Лонгмор търсеше с поглед лорд Адерли. Глупакът се бе оказал прекалено твърдоглав, за да разбере от намек, така че графът бе решил да заложи на простичък, но ефективен подход и да го пребие, докато не разбере, че трябва да стои далеч от Клара.
	Проблемът бе, че Софи Ноаро също присъстваше на бала на лейди Игби, а Лонгмор имаше само един чифт очи на разположение.
	Вече беше достатъчно разсеян, докато я наблюдаваше как се придвижва невидима сред гостите, забележима единствено за една определена прослойка благородни несретници, превърнали тичането по фусти в свой спорт. Но понеже той смяташе Софи Ноаро за свое лично предизвикателство, Лонгмор на няколко пъти бе опитвал да се намеси, само за да открие, че тя отлично се справя и сама с нежеланото внимание.
	Забеляза как уж без да иска тя успя да разлее горещ чай по сакото на джентълмен, имал неблагоразумието да я приближи твърде много. Друг господин, който уж случайно я бе последвал в една от нишите на залата, явно не внимаваше къде ходи, защото се спъна и падна лошо по лице. По-напорист кандидат се върна след минута в залата, накуцвайки, след като я бе последвал надолу по коридора към сервизните помещения.
	Запленен от женските й хитрости, Лонгмор не просто не успяваше да забележи Адерли, но и отдавна бе изгубил от поглед Клара, която в този момент нямаше как да разчита на закрилата на Софи заради собствените й сблъсъци с развратници и пропаднали типове.
	Неочакваното раздвижване на гостите привлече вниманието на Лонгмор и му припомни основната причина за присъствието му на бала. Разбра, че нещо е надвиснало във въздуха, видя плавното насочване на присъстващите в една посока. Беше като промяната в атмосферата точно преди да се разрази буря.
	Потокът от хора се стичаше към терасата.
	Шестото му чувство му подсказа, че нещо не е наред. Не знаеше точно какво, но се доверяваше на инстинктите си и започна да се придвижва бързо към терасата.
	Нямаше нужда да си проправя път през тълпата, защото всички го познаваха и знаеха, че е по-добре да не застават на пътя му.
	Изхвърча на терасата за по-малко от минута. Там вече се бе събрала малка тълпа. Те също се отдръпнаха от пътя му.
	Никой и нищо не пречеше на гледката, която се разкриваше пред очите му.


>	Втора глава

	Адерли.
	И Клара.
	В неосветения край на терасата.
	И все пак недостатъчно тъмен, за да не забележи Лонгмор как Адерли несръчно помага на сестра му да намести обратно корсажа върху гърдите си.
	Шивачките на сестра му бяха направили деколтето на роклята й доста дълбоко и по-наблюдателните гости на бала вече бяха имали възможността да се полюбуват на дантеленото й бельо. Сладострастните действия на Адерли само бяха извадили на показ още от скъпата дантела и немалко плът, която никоя порядъчна дама не показваше пред широка аудитория.
	Жадните за скандал гости вече наобикаляха палавата двойка като лешояди, готови да пируват със съсипаната репутация на лейди Клара Феърфакс.
	— Камериерката й никога няма да успее да оправи съсипания плат — промърмори прислужничката най-близо до Лонгмор.
	В едно далечно кътче на съзнанието си графът разпозна основната виновница за разпиляното си внимание и забавените си реакции през тази вечер — Софи Ноаро. Цялото му съзнание обаче бе фокусирано върху сцената, която се разиграваше пред премрежения му от гняв поглед.
	— Ей сега хубавичко ще му се отблагодаря на негодника — избуча през зъби.
	— Не бъди иди…
	Но побеснелият мъж до нея вече бе стигнал до Адерли, помитайки всеки гост по пътя си, и в момента му нанасяше силен удар право в благородническия, ехидно навирен нос.
	— … от — довърши Софи и потисна въздишка.
	Трябваше да си държи езика. Не се очакваше от прислугата да обсъжда действията на господарите си.
	Наложи си да потисне емоционалната си реакция и да последва Лонгмор в опит да го спре. Вместо това се опита да мисли рационално.
	Обективно погледнато случилото се бе истинска катастрофа.
	Лейди Клара бе най-платежоспособният и лоялен клиент на ателие Ноаро. Купуваше най-скъпите им и екстравагантни творби въпреки неодобрението на майка си и с щедрата благословия на бащината си кесия.
	Лорд Адерли, от друга страна, бе разорен благодарение на хазартните си навици и бе последният мъж, на когото Софи би се спряла дори за обикновен неангажиращ флирт, ако лейди Клара поискаше съвета й.
	Ако Лонгмор бе по-интелигентен, не толкова избухлив и по-малко самовлюбен, Софи щеше да го посъветва да не се меси и да не напада любовника на сестра си. За съжаление той не отговаряше на нито един от критериите и затова тя не виждаше смисъл да му обяснява колко пагубни са действията му за репутацията на сестра му.
	Графът бе извън себе си от гняв и искаше да удари някого, а Адерли напълно си заслужаваше боя — самата Софи бе изкушена да го нападне първа.
	Затова и не отвърна очи от удара. А и гледката на разярения Лонгмор, готов да защитава на всяка цена важната за него жена, караше кръвта да кипи във вените й.
	Крошето трябваше да свали противника му, но вместо това лордът някак си успя да се задържи на краката си. Лонгмор игнорира бликналата по лицето му алена кръв и се приготви да нападне отново.
	— Само да си посмял, Хари! — изпищя лейди Клара и се хвърли пред любимия си като щит. — Не го докосвай.
	Миг след това се разплака и се свлече за опора върху олюляващия се Лонгмор. Софи не можа да не се възхити от майсторското й изпълнение, достойно за главна роля в театъра. Нейно благородие щеше да пробуди симпатиите и съчувствието дори на най-коравосърдечните пуритани сред присъстващите джентълмени. Дамите, удовлетворени, че са станали свидетелки на падението на най-красивата девойка в Лондон, също щяха да изпитат съчувствие към нелеката й съдба.
	За момент Лонгмор сякаш се поколеба дали да не избута сестра си от мъжа срещу себе си, но явно съзнанието му не бе чак толкова заслепено и той усети, че няма да постигне нищо повече. Вместо това въздъхна, махна с ръце и се извърна покрусен.
	Тълпата побърза да затвори кръга около злощастната двойка.
	Въпреки порива си да последва графа, Софи се чувстваше длъжна да остане на балкона заради „Спектакъл“. Всеки миг маркиза Уарфорд щеше да разбере за опетнената чест на дъщеря си и това бе събитие, което трябваше да бъде описано от първа ръка. Освен това имаше още няколко слуха, които искаше да проучи.
	Нощта се очертаваше дълга.
	Обърна се и се огледа за дискретна пътека към далечния край на балната зала. За разлика от сервитьорите и пиколата, камериерките се очакваше да бъдат буквално невидими, но винаги на разположение за дамите в стаите за освежаване и отдих.
	Тъкмо преценяваше коя от двете врати в края на залата би била по-леснодостъпна, когато на пътя й се изпречи Лонгмор.
	— Ти — беше единствената му дума.
	— Аз, Ваша светлост? — Вдигна поглед към него, а големите й сини очи излъчваха неподправена невинност и лековерие, които тя дълго време целенасочено се бе упражнявала да имитира.
	— Да, ти — повтори й. — Бих те разпознал от километри, госпожице…
	— О, не, Ваша светлост, не съм госпожица, аз съм просто Нортън. Мога ли да ви донеса питие или нещо друго.
	— Спри — заповяда й той. — Не съм в настроение за преструвки.
	— Ще ми създадете проблеми, сър — притесни се тя и едва се въздържа да не го нарече „упорито магаре такова“. Продължи да се преструва и да му се усмихва широко с невинно ококорени сини очи. Надяваше се, че той сам ще разпознае сигнала й. — Нямаме право да общуваме с гостите.
	— Как, по дяволите, е успял да я подмами? — Разсъждаваше на глас той. — И защо тя го направи? Да не е полудяла?
	Софи се огледа. Гостите бяха заети да си шушукат за лейди Клара и лорд Лонгмор не представляваше интерес за тях, или поне не и такъв, че да оправдае риска да си навлекат неописуемия му гняв.
	Хвана го за ръката.
	— Насам — поведе го след себе си.
	Смаян от неочакваната й смелост или също толкова вероятно развеселен от безразсъдството й, той я последна в един от коридорите на прислугата, без да се съпротивлява. Повечето от домашните помощници бяха много изобретателни, когато искаха да станат свидетели на зараждащ се скандал, така че Софи не очакваше някой да е останал в сервизните помещения. Въпреки това се огледа внимателно.
	— А сега ме чуй — пусна го тя и застана пред него.
	Той изгледа слисано свободната си ръка, а после и нея.
	— Я колко приятно. Зарязахме глупашката ти роля на селянка от провинцията.
	— Имаш ли някаква представа какво ме чака, ако някой ме разкрие? — не му остана длъжна тя.
	— Нима те е грижа? — изненада се отново той. — Сестра ти е омъжена за херцог.
	— Грижа ме е, твърдоглаво инатливо магаре такова!
	Пламенното й възражение го свари неподготвен и той я погледна с вдигнати в почуда вежди.
	— Нещо нередно ли казах?
	— Да — потвърди тя през зъби. — Затова просто мълчи и ме слушай.
	Той присви очи раздразнено, но не й възрази.
	— Повярвай ми, точно толкова бясна съм от този развой на събитията, колкото си и ти — продължи тя. — Имаш ли идея колко зле ще е това за бизнеса ни?
	— За бизнеса ти? — Не беше сигурен, че разбира какво му говори.
	— Адерли е затънал до шия в ипотеки и кредиторите само чакат да връчат дълговете на неродените му синове — не се поколеба да обясни Софи. — Леони може да ти каже с точност колко е задлъжнял и ще бъда учудена, ако притежава дори едно пени в момента.
	— Знам това — прекъсна я. — Онова, което искам да разбера, е защо сестра ми бе заварена на терасата с него. Знам, че не е наивна, но никога не съм мислил, че може да бъде глупава.
	— Не знам какво се случи — призна Софи. — Можех да се закълна, че само се упражнява да флиртува с него. Никога не е давала признаци, че предпочита някого от многобройните си ухажори.
	— Сигурна ли си? — усъмни се графът.
	Тонът му не предвещаваше нищо добро за Адерли, но колкото и да искаше да гледа как мръсникът си получава заслуженото, Софи знаеше, че това няма да помогне на лейди Клара.
	— Чувала съм, че може да бъде доста убедителен, а и знам как се чувстваше тя — започна да разсъждава на глас. Лонгмор я погледна изтерзано. — Но ще ти спестя детайлите и ще кажа, че в последно време лейди Клара се чувстваше особено дръзка и просто чакаше удобен момент да направи нещо нередно, докато майка й не я наблюдава под лупа. Очевидно Адерли превърна малката лудория в голяма пакост. — Намръщи се. Имаше нещо нередно в цялата ситуация, но щеше да помисли над това по-късно.
	Приоритетът беше мъжът, който стоеше срещу нея в момента и който явно бе спрял поне за момент да се гневи на случилото се.
	— Ще трябва да предизвикам този негодник на дуел — обяви той. — Ще трябва да се срещнем в някоя горичка по зазоряване — продължи да разсъждава на глас.
	Софи го хвана за ръцете.
	— Изслушай ме — помоли го простичко. — Само ме чуй. Не можеш да го застреляш хладнокръвно.
	— Защо пък не?
	— Защото той ще умре и репутацията на лейди Клара ще бъде безвъзвратно съсипана завинаги — обясни му търпеливо. — Моля те, Лонгмор, не прави, наистина не прави нищо на Адерли. Остави това на нас.
	— Нас?
	— На мен и на сестрите ми.
	— Какво предлагаш? Да го изтощите от пробване на дрехи, да го завържете и да го накарате да слуша рецитал на модни журнали?
	— Ако е необходимо — не се смути тя. — Но моля те, не се затормозявай с това.
	Изгледа я свирепо.
	— Каквото и да правиш, не го наранявай, обезобразявай или осакатявай — повтори тя още веднъж бавно и отчетливо, за да е сигурна, че я е разбрал. — Дясното кроше беше съвършено. Изразяваше огромна доза искрено неподправен гняв…
	— Нямаш намерението да упражняваш драскаческите си умения върху репутацията на сестра ми утре, нали? — попита той подозрително.
	— Ако не го направя аз, ще е някой друг, а по-добре да е някой, когото познавате, милорд — парира го тя. — Оставете ме да направя каквото мога с това, в което съм добра, а вие се върнете на празненството и се погрижете като джентълмен и закрилник за поверените ви дами.
	— О! — ахна престорено той. — Значи това се очаква от мен да направя.
	— Да. Ще се справите ли?
	— Разбира се.
	— Чудесно! — зарадва се тя. — Време е да тръгваме. Майка ви всеки момент ще разбере за случилото се, ако вече не е разбрала.
	За момент никой от тях не помръдна и тя почувства изпиващия му поглед, който сякаш се опитваше да й каже нещо… нещо, което караше сърцето й да препуска лудо и кръвта да кипи във вените й.
	Софи тръсна глава и побутна графа пред себе си.
	Едва минути по-рано Лонгмор се чувстваше готов да убие човек. Сега изпитваше желанието да се разсмее.
	Пред очите си все още виждаше ококорената с престорена наивност Софи, която се опитва да го убеди да не се занимава с нея, а в следващия момент най-безразсъдно го хваща за ръката, за да му каже да остави репутацията на сестра си на нея и сестрите й.
	„Остави това на нас“, бяха точните й думи. Нямаше как това да се случи, помисли си той, но му беше приятно, че поне за момента й бе угодил.
	Успокоен от подобни мисли, той се зае да открие майка си и сестра си, което се оказа много лесна задача — трябваше просто да следва виковете.
	Той се погрижи да си тръгнат бързо и като цяло се държа точно като закрилящия джентълмен, който се очакваше да бъде.
	Щеше да се разправя с Адерли по-късно.
	А след това…
	След това и със Софи, разбира се.


	_Имението Уарфорд_
	_Събота следобед_
	— Клара, как можа?! — изхлипа за пореден път лейди Уарфорд. — Той е разорен!
	Лежеше на едно от диванчетата в салона си, а на масичката до нея имаше най-различни успокоителни.
	Клара чувстваше, че има по-голяма нужда от медикаментите от майка си и искрено искаше да бъде мъж и да може да се отърве от проблемите си като тях — да се напие, да се сбие, да поиграе хазарт и да помърсува.
	Но беше дама, седеше на стола с изправен гръб и скръстени ръце.
	— Що за въпрос е това, майко? Мислиш ли, че съм се унижила умишлено.
	— Умишлено постъпи толкова глупаво, не ме лъжи — заяви майка й властно. — Нямам никакво съмнение в това.
	Тогава не й изглеждаше чак толкова глупава постъпка. Чувстваше се замаяна от шампанското и пируетите и бе дори някак вълнуващо да се измъкнат незабелязани на терасата. А след това той заговори толкова пламенно за чувствата си към нея.
	И после…
	Ако беше сама, щеше да се разплаче, но майка й винаги постъпваше точно така — плачеше, викаше и припадаше.
	Вместо това Клара изправи гърба си още повече и си пожела земята да се разтвори под нея и да я погълне.
	В този момент вратата се отвори и в стаята влезе Хари.
	Клара с въздишка потисна порива си да изтича и да се хвърли на врата му в мечешка прегръдка, както когато бяха деца и тя се чувстваше разстроена или изплашена от нещо.
	— Ето те и теб най-накрая! — изхлипа майка им. — Трябва да предизвикаш Адерли, Хари. Трябва да го убиеш.
	— Но майко, ако Хари убие лорд Адерли, репутацията ми ще е безвъзвратно съсипана завинаги — прекъсна я Клара пламенно. — Единственият изход е бракът. Лорд Адерли вече ми предложи, а аз приех и това е.
	Хари я погледна с почуда.
	— Така ли?
	— Да — потвърди сестра му. — Майка е твърде изтощена, а и съм сигурна, че не е готова да се появи в обществото, затова ще те помоля да ме заведеш да си купя булчински дрехи.
	— Булчински дрехи! — извика майка им. — Отдавна мислиш прекалено много за дрехите си и благодарение на онези френски модистки вече целият свят знае и най-малките детайли не само на дрехите, но и на бельото ти. Но защо ли се учудвам, та ти се държа като обикновена проститутка снощи. Ако кракът ти стъпи още веднъж в тяхното ателие, ще те оставя без зестра!
	— По дяволите, каква е разликата? — намеси се Хари. — Освен ако Адерли не претърпи фатален инцидент, тя ще трябва да се омъжи за него независимо дали ни харесва. Нека поне има няколко хубави дрешки сега, защото едва ли ще има такива след сватбата.
	— Адерли може да я вземе и без пукнат грош — заяде се маркизата. — Той е по-лош и от обикновен зестрогонец, той е истински мръсник. С какво заслужих да доживея този ден, в който детето ми ще се свърже с разорен барон. Та майка му е дъщеря на обикновен ирландски хотелиер. Като си помисля, че можеше да имаш херцога на Кливдън!
	— Препоръчвам ти да не мислиш така — прекъсна я Хари. — Двамата нямаше да са щастливи заедно.
	— А нима Адерли ще я ощастливи? — Майка им се отпусна обратно на възглавниците и затвори очи.
	Докато Лонгмор обмисляше кой ще е най-добрият подход да се справи с вироглавата си майка, Клара заговори спокойно:
	— Чудя се какво ли би казала лейди Бартхам, като разбере, че ще ме омъжите без чеиз и дори без булчинска рокля.
	Лейди Бартхам и майка им бяха ревностни конкурентки и най-близки дружки.
	Думите на Клара бяха последвани от оглушителна тишина.
	След малко майка й отново приседна на дивана и отвори очи.
	— Моите желания нямат значение. Трябва да се съобразим с решението на баща ти. Ще го убедя да ти позволи да имаш булчинска рокля. — Помаха си с кърпичката в ръката си. — Но няма да е от онези френски госпожички! Ще отидеш при мис Даунс.
	— При Даунс! — изхлипа на свой ред Клара. — Да не се побърка, майко! Та тя затвори магазина си.
	Затаи дъх. От нея се очакваше да бъде спокойната и уравновесената.
	— О, това беше само временно — не се смути маркизата. — Вчера ми изпрати бележка, че отваря отново, слава на Бога. И ти ще отидеш при нея. Може и да не ти е останала капка срам, но ще бъдеш облечена като порядъчна жена.
	— Добре майко — примири се Клара посърнало.
	Хари я изгледа с подозрение.
	Тя му отвърна с непоколебим поглед.


	Междувременно на улица „Сейнт Джеймс“ 56 сестрите Ноаро гледаха с недоумение малка реклама.
	Погледите на трите жени бяха приковани в дванадесет реда на предпоследната страница на днешния брой на „Спектакъл“.
	В тях мис Даунс обявяваше радостта си, че след кратък период на „освежаване“ отново отваря шивашкото си ателие.
	Софи вече бе подочула за това на празненството миналата вечер и спомена на сестрите си, но всички се надяваха, че това е просто неприятен слух.
	И без нея си имаха достатъчно проблеми.
	— Проклета да е! — възропта Марселина. — А уж се бяхме справили с нея. Затвори магазина си и разпусна персонала, макар да твърдеше, че е временно и само за ремонт. Мислех си, че вече е напуснала града.
	Обект на обсъждане бе Хортенз Даунс, известна в ателие Ноаро като Дауди. Едва няколко седмици по-рано тя и една от подчинените й за малко да разорят френското ателие, но сестрите използваха собствените й трикове срещу нея и я изобличиха като лъжкиня и мошеничка.
	Или поне така си мислеха.
	Марселина поклати глава.
	— Кражбата на дизайните ми трябваше да я е довършила.
	— Обвини главната си шивачка и се измъкна невредима — обясни ядно Софи.
	— Чумата да я тръшне дано — пожела си Марселина. — Кой би предположил, че хахавата Хортенз е достатъчно умна да възстанови репутацията си?
	— На нейно място аз също бих обвинила някоя от шивачките — възрази Софи. — След това разчиствам всичко и се старая да внуша на клиентите си, че съм жертва, с която са постъпили неблагодарно и коварно. Веднага изпращам писма на редовните си клиенти и пускам обява.
	— Това не е добре — продължи да се тревожи Марселина. — Колко клиенти изгубихме заради нея?
	Сестрите й се спогледаха.
	— Разбирам, явно е по-лошо, отколкото си мисля.
	— Лейди Уарфорд е необуздана социална стихия и никой не иска да пазарува от място, което тя е заклеймила.
	— Но роклите й са отвратителни! — протестира Марселина.
	— Тя обаче не смята така и никой няма смелостта да й каже, че греши — отбеляза Софи. — А и останалите не са много по-модерни от нея, ако трябва да сме честни. Движат се като стадо, а тя е овцата водач.
	— И ме мрази — допълни посърнало Марселина.
	— С искрена, изгаряща омраза, която нейната класа обикновено пази само за анархистите и републиканците — уточни Софи.
	Сестра й закрачи неспокойно из кабинета си.
	— Нямаше да е толкова страшно, ако лейди Клара не се беше забъркала с напълно неподходящия човек — включи се и Леони. — Тя можеше да се превърне в модна лидерка, независимо от майка си и да ни спечели клиентела сред по-младата аудитория.
	— Но избра грешния мъж — заключи Марселина, приближи се до бюрото си, бутна вестника настрани, извади скицника си и започна да рисува с резки, отривисти движения. — Кажи ми истината, Леони.
	— Изправени сме пред фалит.
	Никой не отваряше дума за съпруга на Марселина, който можеше да купи магазина само с дневните си джобни пари.
	Те не искаха да бъдат купувани.
	Това беше тяхното ателие, техният магазин. Преди три години пристигнаха от Париж без пукната пара в джоба, с болно дете и своите таланти. Марселина спечели началния капитал за бизнеса им на игралните маси.
	А сега вероятно се чувстваше сякаш е разрушила всичко, за което бяха работили през изминалите години. И то заради любов.
	Но Марселина имаше правото да обича и да бъде обичана. Работеше толкова здраво, беше преживяла какво ли не и не спираше да се грижи за тях. Тя заслужаваше да бъде наистина щастлива.
	— И преди сме се справяли — припомни Софи. — Сега не е по-зле от холерата в Париж.
	— Тук също преживяхме катастрофа — допълни Леони.
	— С помощта на Кливдън — намеси се Марселина. — Която не искахме да приемаме, но нямахме избор.
	— А и си обещахме, че ще бъде просто заем — каза Леони.
	— Който явно няма да можем да върнем — констатира гневно Марселина, без да спира да рисува. — А сега или трябва да поискаме нов, или да приемем провала. Тази лъжица се оказа прекалено голяма за нас.
	Преди няколко седмици херцогът на Кливдън бе намерил по-добро място за ателието им на търговската улица и Леони още тогава ги бе предупредила, че нямат достатъчно постоянна клиентела, за да си позволят да покриват наема спокойно.
	— Ние винаги си избираме прекалено големи цели — възрази Софи. — Дойдохме от Париж без нищо и изградихме бизнес само за три години. Решихме да спечелим лейди Клара и успяхме, макар и не точно по начина, по който искахме. Не бихме били ние, ако се държим като нормални жени. Не виждам защо трябва да се променяме сега, само защото най-добрата ни клиентка е избрала грешния мъж, както правят повечето жени днес. Поне аз не смятам да се предам без бой заради някакви си неудобства.
	Марселина най-сетне вдигна поглед от скицата си и се усмихна.
	— Само ти можеш да наречеш фалита „някакви си неудобства“.
	— Проблемът е, че си влюбена до уши и се чувстваш виновна, а не бива.
	— Права е — намеси се и Леони. — Ти се омъжи за херцог. Очаква се да си невъобразимо щастлива, защото това е невероятен късмет. Доколкото знам никой в семейството досега не е постигал подобно нещо.
	— И не просто херцог, а несметно богат наследник — допълни Софи. — Дъщеря ти си има собствен замък, в който да си играе.
	— Така че престани да се мусиш — скара й се Леони.
	— Изправени сме пред фалит — възрази сестра им. — Голям, неизбежен фалит, на който онова влечуго Дауди ще се смее злорадо. Позволено ми е да се муся.
	— Не, не е — заяви Софи убедено. — Тя няма да се смее и ние няма да се провалим. Ще измислим нещо както винаги досега.
	— Трябва да мислим бързо, защото имаме по-малко от месец до деня за годишния наем — отбеляза Леони.
	Някой почука на вратата.
	— Какво има? — попита Марселина.
	Вратата се отвори и в рамката се появи Мери Парментър — една от шивачките им.
	— С ваше позволение, ваше благородие, дами. Лейди Клара Феърфакс и лорд Лонгмор са тук.


>	Трета глава

	Лонгмор се чувстваше като в бордей, само че за жени.
	Магазинът разполагаше дори с дискретен заден вход, предназначен, без съмнение, за високопоставените наложници и техните кавалери.
	Малко по-рано скромно облечено, но елегантно момиче ги посрещна и поведе към втория етаж по осветено вито стълбище. Светлите стени бяха украсени с изящни пейзажи.
	Беше се любувал на витрините на Ноаро и преди, но сега пред него се разкриваше съвсем нов свят.
	Стаята, в която ги покани момичето, приличаше на гостна, обзаведена в същия ненатрапчиво елегантен стил — красиви картини, изящни порцеланови предмети, ефирни завеси и скъпи покривки. Всичко в стаята бе крещящо женствено и в същото време уютно.
	Тъкмо се бяха настанили и вратата се отвори, а всичките му сетива застанаха нащрек.
	Оказа се ненужно — друго момиче им поднесе питие и бисквити и излезе точно толкова сръчно и грациозно, колкото бе влязло.
	— Значи така те омайват — с напитки и храна?
	— Омайват теб с напитка, защото знаят, че бързо ще се отегчиш — възрази меко сестра му. — Макар че и аз не бих отказала една чашка. — Отпусна се театрално на най-близкия стол. — О, Хари, какво ще правя?
	Лицето й се сгърчи от болка и гняв.
	Познаваше това нейно изражение — то предвещаваше сълзи.
	Хвана го напълно неподготвен. По пътя към магазина изглеждаше в добро разположение на духа — с вирната брадичка и блеснал поглед. Не бе изненадан, когато го помоли да я отведе в ателието на Ноаро, защото привидната й капитулация пред майка им не го заблуди нито за миг.
	Клара бе толкова ангелски хубава, че хората я смятаха за мила и отстъпчива, но погрешно възприемаха индиферентността й като покорство. Тя бе от онези момичета, които по начало нямаха излишни претенции как да се случи едно или друго нещо, но когато държеше на нещо, можеше да бъде опърничава като магаре.
	Откакто сестрите Ноаро бяха успели да я оплетат в мрежите си, тя стана особено неотстъпчива по отношение на облеклото си.
	Опита се да успокои пристъпа й на паника.
	— Стегни се, Клара, няма да плачеш — наведе се към нея. — Кажи какво има и ще ти олекне.
	Тя припряно избърса сълзите си с малка кърпичка и се опита да заговори спокойно.
	— Как какво — мама. Буквално ще ми скъса нервите.
	— Това ли е всичко? — не можа да скрие изненадата си брат й.
	— Нима не е достатъчно? — въздъхна Клара. — В момента съм най-големия позор за обществото и ще трябва да се омъжа набързо, а в това време майка ни не спира да ми изброява всичките ми недостатъци и грешки.
	— Това — опита се да обхване с жест мястото — определено ще се нареди сред тях, нали знаеш?
	— Е, и? — вдигна рамене сестра му. — Така поне малко ще се разведря, за разлика от евентуално посещение при онази некомпетентна крава, която мама толкова много харесва.
	Беше я довел тук, защото тя поиска да дойде, а той споделяше слабостта й към френската мода… макар и по свои си причини.
	Ателието на сестри Ноаро бе безбожно скъпо, собственичките му бяха изкусителки (и не само по отношение на дрехите), излъчването бе твърде френско и преди всичко — бе обиталището на Софи Ноаро.
	Ако някой мъж трябваше да се занимава с шивачки, то това бе подходящото място.
	Но Клара определено щеше да си има проблеми у дома. Големи проблеми.
	— Майка ще побеснее, като разбере — съгласи се той. — А ти ще си основната й жертва.
	— Дрехите си струват — въздъхна сестра му.
	Това щеше да бъде последната й възможност да се облече подобаващо, освен ако той не намереше начин едновременно да се отърве от Адерли и да запази честта й.
	Не беше сигурен, че Клара иска да се отърве от разорения лентяй, но ако не искаше, значи бе учудващо глупава или луда и той спокойно можеше да игнорира желанията й.
	Явно се бе намръщил, без да осъзнае, защото сестра му заговори:
	— Аз ще се забавлявам, но знам, че ти ще бъдеш смъртно отегчен. Няма нужда да ме чакаш тук. И сама мога да се прибера с файтон.
	— С файтон? — не повярва на ушите си той. — Да не си се побъркала? Дори не искам да те слушам повече. — Отметна театрално глава назад и докосна с пръсти слепоочието си, преди да продължи с престорено писклив глас: — Как можа, Хари? Да оставиш собствената си сестра да използва градския транспорт на простолюдието? Един господ знае кой ли я е видял. Сега вече няма да мога да погледна в очите нито един от приятелите си от срам.
	Зад него долетя едва доловимо прошумоляване на коприна и потиснат смях.
	Обърна се рязко и пулсът му се учести.
	Три млади жени — една брюнетка, една червенокоска и една блондинка — го наблюдаваха с учтив интерес. Двете имаха огромни сини очи, но само в погледа на блондинката му се стори, че разпозна частица от смеха, който му се бе причул преди секунда.
	Виждайки ги заедно, нямаше как да не забележи колко бледи и невзрачни изглеждат сестрите на Софи до нейната ярка и заслепяваща красота. Златистата й коса падаше на тежки къдрици под малката, килната на главата й шапчица, а очите й искряха върху сърцевидното й лице като океански сапфири. Малък пакостлив нос и сочни, примамливи устни водеха погледа към ясно изразена, непокорна брадичка, а отдолу… тялото й бе истински грях въпреки безумните дрехи, с които го обличаше.
	— Херцогиньо — поздрави Клара и се изправи за реверанс.
	— Моля те, не ме херцогинствай — заяви Марселина. — Тук сме на работа, така че мисли за мен като за твоя модистка и най-обикновена приятелка.
	— Най-талантливата модистка в света — допълни Софи.
	— А това означава, че ти си…? — не се стърпя да я подкачи Лонгмор.
	— Другата най-талантлива модистка на света — не му остана длъжна тя.
	Загледан в предизвикателно вирнатата й брадичка и по детски искрящите от дяволитост очи, той смътно долови, че Клара се измъква от стаята с другите две сестри.
	— Къде изчезваш? — пожела да узнае.
	— Ще разглеждам платове и модели, а това ще те отегчи до смърт — имаше готов отговор тя.
	— Зависи — не пожела да се предаде брат й.
	— От какво?
	— От това колко ми е скучно — огледа се преценяващо. — Но май няма нищо, с което да се забавлявам наблизо.
	— Клубът ти е само на една пресечка по улицата — намеси се Софи. — Можеш да изчакаш там, а ние ще изпратим да те повикат, когато лейди Клара е готова.
	— Не знам — поколеба се Лонгмор. — Чувствам се длъжен да остана и да вдъхвам допълнително спокойствие.
	— Ти да вдъхваш спокойствие? — Софи за малко да се задави с думите.
	— Лесно възбудими жени. Дрехи. Вероятно зануляване на банковата сметка на баща ни. Очевидно имате нужда от хладнокръвното ми мъжко съзнание.
	— Хари, знаеш, че татко не се интересува колко харча за дрехи — възрази меко Клара. — Обича да изглеждаме добре, а знам, че на теб не ти пука какво ще си купя. Беше много мило от твоя страна да ме доведеш тук, но нямам нужда да ме наглеждаш. Намирам се в пълна безопасност.
	Погледът му отново се плъзна към трите сестри и се задържа върху Софи.
	Наложи си да подбере внимателно думите си.
	— Добре тогава. И без това мъжете мислят по-добре, когато не са заобиколени от жени, а и трябва да си измисля алиби.
	Примамката му проработи и Софи застана нащрек.
	— Алиби ли? За какво? — полюбопитства тя. — Да не планираш да убиеш някого?
	— Не още — уклончиво отговори той. — Няма да ме оставите да убия младоженеца. Не, трябва ми алиби за Клара, която не трябваше да идва тук.
	— Мама каза, че трябва да отида при Дауди — изхлипа Клара. — Но Хари бе така добър да се смили над мен, защото ме съжали.
	— Смилих се над себе си — подчерта той с поглед, прикован в Софи. — Доведох я тук, за да предотвратя мусене, мърморене, сълзи и хленчене, това е.
	— Значи най-малкото, което мога да направя за благодарност, е да ти осигуря алиби — предположи Софи.
	През ума му преминаха поредица от действия, които красноречиво биха изразили благодарността й, но и алибито не бе лошо начало.
	— Нищо сложно — помоли учтиво.
	— Знам — сряза го тя и завъртя очи. — Когато лейди Клара се прибере у дома, ще каже, че си бил прекалено подпийнал и си я докарал тук, вместо при Дауди, настоявайки упорито на пияна глава, че това е мястото за нея.
	— О, това е идеално! — изчурулика сестра му.
	— Определено ще свърши работа — призна Лонгмор. — Може дори да разкаже как съм стоял точно тук и съм я накарал да си купи десетина рокли и поне толкова нощници… — В този момент той си представи деликатни дантели, ефирни муселини и изкусителни форми, едва прикрити от оскъдните платове, а в съзнанието му ясно се оформи кръшно тяло на една неуловима блондинка, която все по-често разпалваше среднощните му копнежи. Стисна зъби и си наложи да спре, защото бе достатъчно опитен да прецени, че е изправен пред достоен противник, с когото ще трябва доста да се поизпоти. — … разбира се, майка ни ще я накара да отмени поръчката, но нашият мъдър баща ще внесе ред, обявявайки на всеослушание, че поръчките не могат да се отменят по прищявка и трябва да се спазват.
	Софи скръсти ръце през себе си и в очите й сякаш проблесна дяволито пламъче.
	— Отлично. Придържайте се към тази версия и не се разсейвайте.
	— Няма такава опасност — опита се да я успокои. — Достатъчно лесно е, за да стане самата истина. Просто трябва да отида в клуба си и да се наливам, докато вие приключите. Така никой няма да се усъмни в думите ми, когато върна Клара в Уарфорд.
	Целуна сестра си, поклони се на дамите и заслиза чевръсто към първия етаж, последван най-неочаквано от ситни стъпки и шумоляща коприна.
	— Лорд Лонгмор!
	Произнесе името му като всеки друг, но въпреки това нещо във френската мелодия на гласа й го караше да настръхва всеки път, когато го чуеше да излиза от устните й.
	Обърна се и я погледна, позволявайки си един дълъг момент на наслада, докато очите му обхождаха високото й, стройно тяло, облечено в екстравагантно къса рокля, от която се подаваха дантелите на копринените й чорапи и така лекомислено разпалваха въображението му.
	— Извинявай, че прекъсвам уединението ти — заговори тя първа, — но имам идея.
	— Гениална си. Първо алиби, а сега и идея — опита се да се пошегува с нея. — При това в един и същи ден.
	— Помислих си, че можеш да ми помогнеш.
	— Смятам, че бих могъл — отвърна уверено, докато проследяваше извивката на краката й под роклята.
	— С майка ти.
	Рязко я погледна в очите.
	— Какво искаш да направиш с нея?
	— В идеалния случай бих искала да я облека.
	— Това ще бъде проблем, защото тя те мрази — обясни й простичко. — Не теб, лично, но магазина ви и вас, и най-вече херцогинята на Кливдън.
	— Знам, но съм сигурна, че можем да я разубедим. Че аз мога да я разубедя с малко помощ.
	— Какво предлагаш, госпожице Ноаро? Да упоя нейно благородие и да я донеса в ателието ви, където насила да я преобразите в красив лебед?
	— Възможно е, но само в краен случай — съгласи се тя с усмивка. — Това, което си мисля, е нещо съвсем просто — и никой няма да знае, че си се съюзил с врага. Трябва да ми помогнеш да проникна при Дауди, но без да бъда забелязана или разпозната.
	— Значи ще се маскираш както винаги, но коя е Дауди?
	— Ателието на онова влечуго Хортенз Даунс, което облича майка ви като душевно болна от пансион. Трябва да проникна в ателието й.
	— Ще го взривиш ли?
	— Само в краен случай. Искам просто да… разгледам.
	Беше готов да я отведе където поиска, без да го интересува какво щеше да прави там. Но ако просто се съгласеше, тя щеше да си тръгне и да му отнеме изкусителната гледка към заоблените си бедра и налети гърди.
	Престори се, че размишлява.
	— Само за час или малко повече — продължи да го убеждава тя. — Не би трябвало да повлияе на натоварения ти график.
	— Не би трябвало, права си, но сега ми се появи проблема с Адерли, на който трябва да се посветя.
	— Нямаш проблем с Адерли — прекъсна го тя. — Нали ти казах, че със сестрите ми ще се погрижим за това?
	— Това не е нещо, което бих поверил на жена — възрази уверено. — Може да стане неприятно, а не искам да си цапате ръцете с този мръсник.
	— Повярвай ми, лорд Лонгмор, аз и сестрите ми сме се справяли с много по-големи мръсници и преди.
	Погледът й го накара да й повярва, защото дяволитостта бе отстъпила на нещо тъмно и непреклонно, което досега не бе виждал у нея. Очевидно острият й ум и безгрижно разветите поли криеха грижливо пазени тайни, забранени за външния свят.
	— Нека помисля — успя да отвърне. — Нега го обмисля на спокойствие в клуба си.
	Обърна се, преодоля останалите стъпала на два скока и излезе от сградата.


	_Два часа по-късно_
	Пред френския прозорец на клуб Уайтс мъжете се бяха скупчили като развълнуван рояк, чието жужене успя в крайна сметка да привлече вниманието на Лонгмор и да го откъсне от четивото му.
	Беше се настанил в дневната с новия брой на „Сутрешен спектакъл“, за да прегледа историята на Софи за изминалата вечер. Модистката определено се бе постарала, описвайки всеки детайл и всяка финтифлюшка по роклята на сестра му. Беше я нарекла „жестоко излъгана невинна душа“, а него бе представила като рицар в бляскава броня, измествайки с текста си всички други „новини“ от първите четири страници.
	Четеше публикацията за втори път и все още не разбираше с какво точно помага на сестра му, освен ако не бе едва началото на добре замислена оневиняваща кампания. В такъв случай, обеща си той, непременно щеше да следи списанието с повишено внимание.
	Прелисти нататък, след като се насити на ненадминатата колекция от прилагателни, с които боравеше Софи, и след рекламата на ателие Ноаро, заемаща двете последни страници, откри съобщението за предстоящото отваряне на ателието на мис Даунс.
	Докато се чудеше дали обявата има нещо общо с желанието на Софи да се промъкне в магазина на конкурентката им, някой от събралите се пред прозореца мъже възкликна с любопитство:
	— Но коя е тя?
	— Сигурно се шегуваш — последва отговорът. — Нима не знаеш?
	— Щях ли да питам, ако знаех?
	Присъединиха се и други гласове.
	— Сигурно си бил в кома през последния месец?
	— Как така не си чул за събитието на века?
	— Няма как това да е новата съпруга на Шеридън.
	— Не става въпрос за бягството, глупако.
	— Кливдън ли имаш предвид? Но той се ожени за брюнетка. Тази отвън е блондинка.
	Лонгмор захвърли списанието, изправи се и се приближи до прозореца.
	— Сега пък какво? — попита, макар вече да се беше досетил.
	Мъжете пред прозореца припряно му направиха място.
	Софи Ноаро стоеше от другата страна на улицата пред клуба и уж разсеяно оглеждаше витрините. Вятърът се закачаше с ефирната й жълта рокля, разпиляваше златните й коси и всеки миг щеше напълно да съсипе безсмисленото ефирно нещо, която тя носеше вместо чадър срещу дъжда. Сега, когато пороят бе отслабнал до постоянен ръмеж, тя изглеждаше като обвито в ситна мъгла слънчево привидение.
	Коментарите на мъжете край прозореца подсказваха, че тя определено не е никакво привидение, а съвсем реална жена от плът и кръв, която в този момент бе заела централно място в не една или две пикантни фантазии.
	Тя се наведе и заговори дребно улично момче, усмихна му се и му подаде нещо, с което го затича към клуба.
	Когато се изправи, Софи погледна право към прозореца и погледът й прикова Лонгмор като пеперуда в хербарий.
	Усмихна му се.
	Всички мъже около него се обърнаха да го изгледат и му се усмихнаха одобрително.
	Той се усмихна в отговор.
	Лонгмор реши да не избързва. Допи виното си и препрочете обявите още веднъж, преди да помоли да му донесат шапката и палтото.
	Облече се и излезе на улицата, където дъждът се беше стопил до лека мъгла, а вятърът бе поотслабнал.
	Софи се беше придвижила нагоре по улицата и наблюдаваше минувачите на площад Пикадили, а всеки мъж в радиус от половин километър наблюдаваше нея.
	— Мислех си, че ще помолите някоя от прислужниците в ателието да ме уведоми, че сестра ми е готова — заговори я, когато се изравни с нея на тротоара. — Какво наложи да дойдете лично в този дъжд?
	— Исках да разбера дали сте обмислили моето предложение?
	— Предложение ли? — В първия момент не разбра за какво говори.
	— Да ми съдействате с проникването при Дауди. Трябва да разбера какво са замислили.
	— О, това ли? Нима не е очевидно. Искат да сразят конкуренцията, както би направил всеки уважаващ себе си модист.
	Закрачи по улицата към ателието й, докато се чудеше как вече бе успяла да го убеди да й помогне, макар още да не й бе обещал нищо.
	— Знам това — изравни тя крачката си с неговата. — Но искам да разбера с какво си имаме работа. Със старата Дауди, или с нещо ново, което още не познаваме. Искам да се уверя, че мястото и дрехите са си същите.
	— Предполагам ще се изненадате, ако ви кажа, че всички дамски дрехи ми изглеждат еднакво.
	— Ни най-малко. Вие сте мъж и именно заради това се обръщам с тази молба към вас. Трябва ми здрав и силен мъж, който да ме измъкне, ако ме разпознаят и имам проблем с биячите на Дауди. — Пое си дъх за момент. — Докато взимахме мерки на сестра ви, тя спомена лейди Гладис Феърфакс и колко е тъжно, че няма да успее да присъства.
	— Братовчедката Гладис? Не ми казвайте, че ще идва на сватбата.
	— Не знам кой е поканен, но когато лейди Клара я спомена, ми хрумна идея.
	Замълча за момент, докато пресекат натовареното движение по улица „Сейнт Джеймс“, а после го поведе към задния вход на ателието.
	— Лейди Клара спомена, че майка ви ще посети Дауди по-рано през седмицата, за да си поръча рокля за сватбата. Мислите ли, че ще можете да ме заведете там в петък сутрин?
	След шума и хаоса на главната улица, уединението на малката уличка подейства на Лонгмор почти зашеметяващо. Той жадно вдишваше все по-осезаемия след дъжда аромат на младата жена пред себе си — лавандула, мента и… нещо много нежно му убягваше и дразнеше сетивата му.
	Осъзна, че е започнал да се привежда към нея и си наложи да се изправи.
	— Биячи? — опита се да се върне към разговора. — В шивашко ателие?
	— Две брутални чудовища, които да се справят с пияниците и с крадците — потвърди тя. — Но лично аз смятам, че изпълняват поръчения на Дауди и сплашват шивачките, за да бъдат покорни.
	— Звучи интригуващо. А вие ще се маскирате като камериерка?
	— Не, разбира се! — изненада се тя. — Какво би правила камериерка в толкова скъпо ателие. Смятам да бъда братовчедка ви Гладис.


	Лорд Адерли не губи нито миг и моментално пусна обява за годежа си в пресата, но новината обиколи Лондон от уста на уста толкова бързо, колкото дори „Спектакъл“ не би могъл да я разпространи. Още в понеделник сметките му при шивача, обущаря, шапкаря и бръснаря му бяха възобновени, последвани от другите му предпочитани търговци в града.
	Беше се спасил на косъм.
	Само още седмица по-късно щеше да му се наложи да търси начин за бягство в чужбина или да бъде арестуван заради дълговете си и осъден. Да не говорим за неудобството да открие, че всичките му кредитори, както и предпочитаните му търговци бяха решили да го отрежат точно в деня преди бала у лейди Игби.
	Предстоящата му женитба явно ги бе умилостивила.
	Отпразнува успеха си в понеделник вечер с господин Мефът и сър Роджър Тийкър в един от частните салони на хотел Брънсуик. Започнаха с наздравица и до края на вечерта виното бе развързало порядъчно езиците им.
	— Измъкна се на косъм — констатира сър Роджър.
	— Действително — съгласи се Адерли.
	— За момент се притесних дали ще успееш — призна Мефът. — Наблюдаваха ви изкъсо като тъмничари.
	— Когато видях, че лейди Бартхам заговаря майка й, знаех, че ще успеем да се справим — сподели Адерли.
	— Притесняваше ме повече Лонгмор — замислено допълни Мефът.
	Адерли едва се сдържа да не опипа посинената си долна челюст. Той, повече от всеки друг, имаше причината да се притеснява от брата на Клара. Беше се разтреперил като лист и едва прикри нервността си с обяснението, че е развълнуван от близостта й и възможността да я държи в обятията си. Господи, колко лековерни бяха жените!
	— Така или иначе, вие се справихте блестящо, момчета — предпочете да ги похвали Адерли, вместо да разсъждава какво би могло да се обърка през изминалата вечер.
	Мефът и Роджър се справиха наистина умело с ролята си на разсеяни приятели, които изведнъж са забелязали липсата му и се чудят къде е, а после го забелязват на терасата, при това не сам, а в женска компания. „Какво прави Адерли на терасата и коя ли е дамата с него?“ — бе реплика, достатъчна да предизвика деликатно любопитство у всички чули я гости, но без да изглежда нагласено.
	От него се искаше единствено да омае лейди Клара с достатъчно количество шампанско и пируети, за да изпита тя нуждата от глътка свеж въздух, но и да не повърне върху последните му останали чисти дрехи и обувки. Трябваше да бъде много внимателен да не прекали с въртенето.
	— Поне се сдоби с красавица. Обикновено толкова щедра зестра дават бащите на пълни грозници — поздравиха го приятелите му.
	— Късметлия съм, така е — призна и Адерли. — Можеше да е много по-страшно.
	Беше красива и това определено щеше да направи първата брачна нощ и зачеването на наследници по-приятно занимание, но Клара не бе точно неговият тип жена. Предпочиташе по-фини и претенциозни момичета с тъмни коси и плахо поведение, докато тя бе висока почти колкото него, светлокоса и интелигентна.
	Зестрата й обаче можеше да компенсира всичко това, че и отгоре, а в качеството си на почти просяк, той не можеше да си позволи да бъде придирчив.
	— Господ да благослови невинността й — констатира Тийкър. — Остави ти се като агне на заколение.
	— Така да продължи и занапред, приятелю — пожела му Мефът.


	_Имението Уарфорд_
	_Сряда, 3 юни_
	Клара запази самообладание, докато затвори вратата на спалнята след себе си, преглътна, прекоси бързо разстоянието до тоалетната си масичка и седна.
	— Милейди? — приближи се до нея камериерката й, Денис.
	Хлип разтърси тялото на младото момиче. После втори.
	— О, милейди — спусна се да я утешава Денис.
	— Не знам какво да правя! — Клара зарови лице в ръцете си.
	— Недейте, недейте да плачете, мила. Ще ви направя голяма чаша чай с нещо загряващо, за да се почувствате по-добре.
	— Трябва ми нещо по-силно. Не просто загряващо, а чашка бренди, Денис, нали ще може?
	— Разбира се, госпожице. — Камериерката побърза да изпълни поръчката й.
	Клара взе писмото от лорд Адерли.
	— Лъжец — каза по-скоро на себе си тя. — Пълен лъжец. Всяка негова дума е лъжа, а аз бях такава глупачка да му повярвам. Въпреки че знаех.
	Отдавна бе разпознала навика му да представя стихове на Кийтс и дори сонети на Шекспир за свои любовни писма към нея, но не му придаваше значение, защото за нея това бе само невинно забавление. Но когато мистър Бейтс не я покани на танц, а придружи дъщерята на лейди Бартхам, Клара се почувства изпълнена с дръзновение и глупашки падна в капана на лорд Адерли, чудодейно изникнал пред нея в този момент с чаша шампанско и покана за танц.
	Какво щеше да прави сега?
	Стана, пристъпи до прозореца и погледна навън. Дъждът се лееше като из ведро. На нейно място Хари не би се спрял пред нещо толкова незначително и би избягал колкото може по-далеч от глупостите, в които би се забъркал.
	Но тя не беше мъж, не беше Хари и нямаше никаква идея как да избяга от кашата, която сама си забърка.
	Единствената й надежда бе да отлага сватбата и да проточва годежа с месеци, докато всички забравят за случилото се и не измисли някакво по-добро решение на кризата.
	Денис се появи с чая й.
	— Обади се лейди Бартхам и лейди Уарфорд каза, че веднага трябва да слезете долу.
	— Лейди Бартхам — възкликна Клара. — Денис, донеси ми бутилката. Чаша бренди няма да ме спаси от това.
	Посещението се оказа дори по-непоносимо от очакваното. Гостенката бе толкова саркастично любезна и престорено мила, че остави и двете домакини с ужасно главоболие.


	На другата сутрин лейди Уарфорд обяви, че й е дошло до гуша от този проклет годеж и шушуканията на обществото и затова час по-скоро трябва да се избере дата за сватбата.
	— Разбира се, майко — опита се Клара да я вразуми, — но не по-рано от есента. Тогава градът няма да е толкова препълнен.
	— През есента? — изрева майка й. — Ти да не си полудяла?! Трябва да те омъжим преди края на Сезона, иначе няма как да те представим на кралицата с новата ти титла.
	— Но мамо, това е само след три седмици!
	— Достатъчно време да се организира прилична сватба — заяви безпощадно лейди Уарфорд. — И ако онези проклети французойки не успеят да приготвят чеиза ти навреме, толкова по-зле за теб, задето ми противоречиш за всичко.


>	Четвърта глава

	_Петък, 5 юни_
	Лонгмор хвана юздите с лявата си ръка и извади джобния си часовник с дясната. Отвори го с ловко движение на пръстите.
	В единадесет часа, беше го помолила тя. Сутринта, защото аристократите пазаруваха следобед, а тя искаше да осъществи плана си преди това.
	— Важно е да сме там, преди да пристигнат любимите клиентки на Дауди — обясни му Софи. — Жени като нея ще предпочетат да кръжат около изтъкнатите благороднички с тежки кесии, вместо да обърнат внимание на обикновени невзрачни провинциалистки. А на мен ще ми бъде наистина от голяма полза да видя плата и кройката за роклята на майка ти, защото тя е една от основните им клиентки. Не мога да си позволя да нямам цялото внимание на старата коза в магазина. Трябва да ме обслужи или самата Хортенз, или поне главната й шивачка.
	Беше точно единадесет часа и за да успокои вълнението си, Лонгмор се загледа нагоре. Макар и мрачно, небето не предвещаваше дъжд, а само тягостна сивота.
	Прибра часовника в джоба си и нетърпеливо погледна към вратата на магазина за панделки, пред който Софи го помоли да я изчака. Не искаха да будят прекалено подозрение още с отпътуването си.
	Що за глупости!
	— Братовчеде?
	Премигна. Гласът бе на Софи, но не съвсем. Знаеше, че би трябвало да вижда нея, но съзнанието му отказваше да повярва — жената на тротоара до каретата му бе толкова безлична, че вероятно я бе гледал продължително през изминалите няколко минути, без изобщо да забележи, че всъщност е там.
	Мръснокафява пелерина прикриваше тялото й, а подобно на цвят боне с дантелки събираше цялата й коса, която изглеждаше непривично пепелява и разчорлена, доколкото изобщо се подаваше изпод панделките. Бе залепила бенка от едната страна на изящния си нос в комплект с чифт очила с метални рамки и големи стъкла, които правеха очите й мишосиви и воднисти.
	Буквално почувства как устата му увисва в нямо възклицание. Все пак си наложи да се окопити.
	— Ето те и теб — възкликна уж непринудено.
	— Щеше да ме забележиш и по-рано, ако не зяпаше по фусти — сопна му се тя съвсем в стила на Гладис и побърза да се покатери тромаво и несръчно на мястото до него. Сякаш наистина бе одрала кожата на братовчедка му.
	Ако не знаеше какво се случва, би се заклел, че това в действителност е братовчедка му, която му прави номера. Само че тя нямаше достатъчно въображение за подобно нещо.
	— Как го направи? — не успя да се сдържи да не я попита. — Няма как да си я срещала, защото не е напускала Ланкшир от години.
	— Лейди Клара я имитира доста добре, а и работата ме е научила да разпознавам основни типажи, така че не беше особено трудно.
	— Винаги съм мислил, че Гладис е единствена по рода си, а сега разбирам, че е представителка на цяла орда жени. Нима това е справедливо?!
	Без да губи повече време, приятно развеселен от началото на необикновеното им приключение, той дръпна юздите и подкара каретата по населените с хора, коне, карета и други животни лондонски улици. Трябваше да бъде нащрек, защото нито той, нито конете му бяха свикнали с графика в ранните часове на деня и всяко непредвидено движение на участниците в движението ги стряскаше, объркваше и изнервяше.
	— Какво, по дяволите, правят всички тези хора по улиците толкова рано? — не се сдържа и избухна, когато за малко да обърне каретата върху една невнимателно изпречила се пред конете му пазарска количка с картофи.
	— Чули са, че графът на Лонгмор ще стане и излезе навън преди обяд и вероятно искат да отбележат събитието със заря и празненства — предположи тя с овладян тон.
	Беше се научил да кара още от дете, но не можеше да си спомни кога за последно конете се бяха държали толкова необуздано. Буквално налитаха на неприятности, спъваха се, дърпаха се, искаха да хапят другите коне по улицата и да ритат хората.
	За момент се изкуши да я подкачи, че плаши животните с дрехите и дегизировката си, но осъзна, че самият той бе изнервен от непривичната й визия. Единственото, което издаваше присъствието на пленителната жена под купчината парцали до него, бе ароматът й на жасмин, момина сълза и нещо толкова неуловимо, толкова женствено, че му се искаше да ръмжи като диво животно, подушило беззащитна плячка.
	Искаше му се да я подчини и покори на волята си, а не можеше, и конете усещаха безпокойството му, ставайки на свой ред раздразнителни и непокорни.
	Беше толкова абсурдно, че се разсмя.
	— Какво има? — попита го сепната.
	— Ти — обърна се да я погледне. — И аз с теб на път към ателието на някаква шивачка в този безбожно ранен час.
	— Известно ми е, че понякога и ти ставаш преди обяд, ако има повод.
	— Не и за да пазарувам.
	— Не. Но за надбягване с коне, за боксов мач, за борба или търг на коне. Не съм убедена, че ще мога да ти предложа забавление от подобна висота.
	— Очаквам да стане достатъчно забавно, когато те изобличат — призна той. — А те ще го направят. Ами ако фалшивата ти бенка падне, докато се събличаш. Или очилата ги се заплетат и свалят перуката от главата ти.
	— Не се притеснявай — нищо от това няма да се случи, не ми е за първи път. А и не съм с перука, просто използвах яйчен жълтък, за да придам мръсен и неподдържан вид на косата си.
	Щеше да й бъде доста трудно да й възвърне предишните блясък и мекота, помисли си и в миг в съзнанието му изникна картина на златистите й къдрици, падащи тежко по голия й гръб. Подобна гледка определено си струваше риска.
	— Обеща ми биячи — реши да й припомни. — Очаквам боя с нетърпение и всъщност само заради него станах толкова рано. Имаш ли идея колко отдавна някой е отвръщал на ударите ми?
	— Ако аз бях джентълмен и те видех да се приближаваш към мен със свити юмруци, щях да се изпаря по най-бързия възможен начин — призна Софи.
	— Биячите не са джентълмени — възрази. — Те няма да избягат.
	— Ако ти доскучае чак толкова, винаги може просто да се сбиеш без особена причина.
	— Ако има с кого. Досега не бях чувал за биячи в модно ателие.
	— Не си обръщал внимание, защото никога не си се замислял как се управлява един магазин, но двама здрави мъжаги обикновено са от полза не само за вдигане на тежките топове плат в склада.
	— Къде държите вашите здрави мъже тогава? Последния път ме допуснахте почти до сърцето на ателието, а така и не видях никого.
	— Не ни трябват — отвърна простичко. — Започнахме бизнеса си в Париж, ако не ти е известно, и беше семеен бизнес, а ние бяхме млади. Марселина беше на около девет, значи аз съм била на седем или осем, а Леони — на шест. А когато си част от един бизнес от дете, всеки негов аспект се превръща в инстинктивно умение. Пияници, крадци или разхайтени женкари — съвършено способни сме да се справим с подобни типове и без чужда помощ.
	Спомни си стоманения поглед, който зърна в очите й, когато му каза, че със сестрите й са свикнали да се справят с неприятни ситуации. Но нямаше време да се замисли над това, защото на Оксфорд стрийт пред файтона им изникнаха две хлапета и той с мъка успя да овладее конете.
	Сърцето му биеше в зъбите. Миг невнимание и момчетата щяха да бъдат размазани под копитата.
	— Внимавайте къде ходите, диванета такива! — изрева над главите им.
	— Мамка ти, грозна краво! — долетя ругатня откъм дясното му ухо. — Пусни ме да си вървя, тъпо животно!
	— О не, нямам такова намерение — отвърна Софи с най-милата си усмивка.
	Лонгмор се обърна към тях.
	Софи наблюдаваше с видимо задоволство как един раздърпан хлапак се бори да се освободи от хватката й, увиснал наполовина през седалката помежду им.
	— Откъде, по дяволите, се взе той? — успя да просъска през зъби, преди отново да обърне вниманието си към засилващия се трафик.
	— Отникъде! — изръмжа момчето и безуспешно се опита да се отскубне. — Исках просто да се повозя безплатно, когато тая очилатка тук ме спипа и се опита да ми откъсне ръката.
	— Докато ти се опитваше да я стоплиш в джоба на джентълмена до мен, нали? — не му остана длъжна Софи.
	Лонгмор се задави от напушилия го смях.
	— Дори не съм се приближавал до джоба му! Като обикновен джебчия ли ти изглеждам?
	— Напротив — не се съгласи Софи. — Ти си умен и доста бърз.
	— Явно недостатъчно — промърмори момчето.
	— Ще ми се да бе по-наблюдателен, братовчеде. Докато двамата на улицата те разсейваха с номерата си, този тук се метна на капрата и смяташе да офейка с джобния ти часовник и каквото още успее да докопа. Вероятно е разчитал, че ще викам за помощ или дори ще припадна, ако изобщо го забележа с тези очила. Следващия път първо се увери, че има само един човек на капрата, момче — обърна се тя към хлапака.
	— Следващия път? — не можа да повярва на ушите си Лонгмор. — Никакви такива. Ще се отклоним и ще го оставим в участъка, за да помисли над делата си.
	Думите му отключиха порой от ругатни и клетви и младежът започна да се мята още по-ожесточено помежду им в опит да се откъсне от желязната хватка на Софи. Тя явно промени нещо в захвата си, защото момчето се укроти и започна да хленчи, че е счупила ръката му.
	— Не мисля, че трябва да го водим в полицията — обади се Софи. — Мисля, че е по-добре да го вземем с нас.
	Лонгмор и момчето реагираха едновременно:
	— Нееее! — изкрещя момчето.
	— Ти луда ли си?! — зяпна Лонгмор.
	— Никъде не идвам с вас! — заяви момчето. Моите приятели ще ме потърсят всеки момент. Тогава ще съжалявате. А и мисля, че си счупих ребро заради вас и смятам да ви съдя.
	— Какво точно смяташ да правим с него? — игнорира го Лонгмор и се обърна към Софи?
	— Бърз и съобразителен е и може да ни бъде от полза — обясни тя.
	Зает с маневрирането на каретата, Лонгмор успя да хвърли едва бегъл поглед на момчето. Изглеждаше на около десет години, беше светлокос и доста по-чист, отколкото се очакваше от улично плъхче като него. Дрехите му бяха износени, но грижливо закърпени.
	— Не виждам с какво може да ни е полезен, освен ако някой не иска да бъде преджобен — възрази графът.
	— Може да пази конете и да ни предупреди, ако забележи нещо нередно? — предложи Софи.
	— Не съм сигурен, че напълно непознато хлапе, което може само да чака удобен момент, за да ти резне гърлото, е подходящо да ни пази конете и да наглежда хората около магазина — опита да се изрази достатъчно деликатно и ясно Лонгмор.
	— Не съм конекрадец — обади се момчето.
	— А обикновен джебчия — опита се да му натрие носа Лонгмор.
	— Как се казваш? — намеси се Софи.
	— Нямам име, нямам и проблеми — озъби се хлапакът.
	— Значи ще те наричам Фенуик — реши тя.
	— Моля?!
	— Фенуик — повтори мило. — Нямаш име, така че ти подарявам това. Безплатно е.
	— Ама то е ужасно, не го щъ!
	— По-добре е от нищо — настоя Софи.
	— Моля ви, господине, накарайте я да спре — обърна се момчето към Лонгмор.
	Той не можеше да отговори, защото се опитваше да потисне изпушилия го смях.
	— Той не е господин, а лорд, който ти се опита да обереш — не мирясваше Софи.
	— Моля ви, ваше благородие, накарайте я да спре. И да не ми чупи ръката повече. Тази жена е ужасна. Не съм виждал друга като нея.
	Лонгмор забеляза замисленото и донякъде спекулативно изражение, с което Софи наблюдаваше момчето. Нещо в килната й настрана глава и блесналите от задоволство очи му напомни на птичка, наблюдаваща червей.
	— Сега вече наистина го загази, Фенуик — обърна се той към момчето. — Тя се замисли.
	В рамките на краткото им познанство Софи бързо стигна до извода, че момчето е същински нешлифован диамант. С малко обучение то можеше да стане изключително полезно. Нямаше начин да го остави да отиде в затвора наред с най-обикновените престъпници и злодеи.
	— Достатъчно близо сме до полицейския участък на Марлборо стрийт — заговори мило. — Няма да ни представлява трудност да те оставим там, Фенуик. Или, ако предпочиташ, може да продължиш с нас, да наглеждаш конете на негово благородие и да си държиш очите на четири, докато ние си свършим работата.
	— И за какво ще си държа очите на четири — поиска да знае момчето.
	— За неприятности — отвърна му искрено. — А съм сигурна, че си ненадминат в разпознаването им, нали?
	Лонгмор се засмя.
	— Ако си свършиш работата задоволително — не се остави да бъде прекъсната Софи, — ще се погрижа да получиш вкусна вечеря и място, където да преспиш.
	— И къде точно ще е това? — полюбопитства Лонгмор.
	— Не смятам да ти го натреса, ако от това се притесняваш. Нито мога лично да поема отговорност за него. Но „Обществото на модистките за образование на социално слаби жени“ сигурно ще може да се погрижи за него.
	Момчето явно бе чувало за него или познаваше някого там, защото моментално наостри уши.
	— Имам връзки там — продължи Софи, обърната към детето. Нямаше нужда да споменава, че тя и сестрите й основаха това общество преди година. — Ако спазиш своята част от уговорката, знаеш, че те не дават празни обещания и ще се погрижат за теб.
	Момчето кимна отсечено и подаде ръка за ръкостискане.
	Лонгмор се изненада от смелия жест и с удивление наблюдаваше ръкостискането между детето и Софи.
	— Погледи натам, Фенуик — посочи тя. — Това е магазинът, който искаме да посетим с негово благородие. — Познаваш ли мястото?
	— Правят дрехи за снобите — отвърна той. — Познавам момиче, което работеше там, но ги освободиха всичките без причина.
	Софи се надяваше момичето да е потърсило помощта на Обществото им, но в момента имаше по-неотложни задачи, върху които да се съсредоточи.
	— Докато двамата с негово благородие сме в магазина, ти ще наглеждаш конете и ще държиш под око всички наоколо — обясни тя внимателно. — Изсвири дълго и силно, ако някой реши да влезе и да ни прекъсне. Справиш ли се със задачата, ще изпълня своята част от уговорката. Съгласен ли си, Фенуик?
	Момчето се ръкува с нея за втори път.
	— Просто бъди себе си — помоли го Софи, когато се изравни с него на тротоара, след като даде последни наставления на Фенуик.
	— Себе си? — повтори скептично. — Сигурна ли си?
	— Трябваш ми като самия себе си повтори настоятелно. — Лорд Лонгмор, най-големият син на лейди Уарфорд. Синът на любимата клиентка на Дауди. Без преструвки. Просто бъди естествен.
	— Трябва да се преструвам, че ти си Гладис.
	— Ще приличам на нея толкова много, че няма да ти се налага да се преструваш. Остави това на мен и се отпусни.
	— Ами ако те изритат?
	— Остани верен на себе си и се смей на воля.
	— Ако беше ти — да, но Гладис е съвсем друго нещо — възрази той. — Опасвам се, че ще се объркам.
	— Няма! — не се отказваше Софи. — Иска се единствено да бъдеш себе си. Не мисли за това. Не се изисква да се замисляш.
	Тя се запъти решително към вратата и влезе, както правят нетактичните провинциалистки.
	Той дори не успя да й кавалерства.
	Мислено Софи се настрои да бъде Гладис — обикновена, недодялана и тънкообидна. Прекрачи в приемната със стиснати устни и сключени вежди, давайки ясен знак, че няма да бъде лесно да й се угоди. В същото време критичният поглед на Софи Ноаро преценяваше обстановката около себе си. Видяното я изненада и дори обезпокои.
	Макар че никой не можеше да пресъздаде атмосферата и стила на ателие Ноаро, някой определено се бе постарал да го направи. Стените бяха прясно пребоядисани в прасковен цвят, завесите бяха нови — поръбени със златиста дантела, а цветни акценти освежаваха интериора на ключови места. Дори платовете бяха подредени артистично, сякаш в очакване да бъдат показвани и използвани за нови дрехи. Нови меки кресла бяха подредени на групички около кокетни маси за чай, върху които се виждаха поставени дамски и мъжки списания. Помещението изглеждаше уютно и приканващо.
	Макар и не на тяхното ниво, студиото на Дауди бе станало значително по-елегантно и чисто.
	Обяснението за промяната Софи забеляза зад тезгяха.
	Дауди бе наела французойка. Красива, елегантна и изтънчена, тя бе безукорно облечена и фризирана, за разлика от обичайния външен вид на господарката си. Дружелюбната й усмивка помръкна едва доловимо, когато погледът й се спря върху предрешената Софи, но блясъкът в очите й се върна, когато погледът й намери спасение в снажната фигура на Лонгмор.
	Софи си отбеляза това и се зарече да не остави потенциалната обида да им се размине.
	— Мис Даунс? — поинтересува се тя.
	— Аз съм мадам Екривие, мадмоазел — представи се французойката. Мадам Даунс е заета в момента, но аз…
	— Заета! — Лонгмор пристъпи напред, заставайки между Софи и Екривие. — С какво, за бога, може да е заета, когато явно не е в магазина си? Това е нейното ателие, нали така? Дано да е! Беше ми дяволски трудно да стигна дотук заради инцидент на Оксфорд стрийт. Всички бяха спрели да зяпат и движението беше спряло.
	Софи бе твърде опитна в измамата, за да разкрива истинските си чувства, но за малко да зяпне от изненада заради невероятното начало на играта им, което Лонгмор така естествено постави с гнева си.
	— Нима лейди Уарфорд не е уведомила мис Даунс да очаква членове на семейството тази седмица? — поинтересува се Софи. — Дъщеря й, лейди Клара, ще се омъжва. Със сигурност леля ми ви е информирала за това. Не мога да си представя, че не го е направила. Каза ми, че си е поръчала рокля за приема при вас. При това още този понеделник, доколкото ми е известно.
	Освен това бе вдигнала грандиозен скандал на дъщеря си, задето не е последвала примера й, доколкото знаеше от самата лейди Клара.
	— Да, мадмоазел, простете, милейди. И най-вероятно…
	— Това е моята братовчедка, която е дошла, за да я облечете за сватбата на сестра ми — намеси се Лонгмор. — Това е първата сватба в семейството ми, ако ми позволите да отбележа. А къде е собственичката? Не бих казал, че това е подходящо отношение към клиентите ви. Хайде, Гладис, по-добре е да си вървим. Кои бяха другите шивачки, които спомена Клара? Нещо френско беше, нали? На „Сейнт Джеймс“. Ако знаех, че тук ще се окажем нежелани, нямаше изобщо да се блъскам по улиците.
	Мадам Екривие се тресеше от притеснение.
	— О, не, не, не милорд. Няма ни най-малко нежелание. Извинете ме само за един момент. Ще изпратя да извикат мадам. Приемете моите извинения. Мадам със сигурност ще се погрижи за младата дама. Само ме извинете за момент и аз ще уредя всичко.
	Французойката се поклони и изчезна през една врата зад тезгяха. Макар да затвори след себе си, Софи чуваше как крещи на някого по коридора, високо и отчетливо.
	Лонгмор се приближи до прозореца и погледна през него.
	— Фенуик все още не е продал конете — отбеляза не без изненада в гласа си.
	— Каретата ти няма как да е в по-сигурни ръце — увери го тя. — Той е на седмото небе от щастие и гордост.
	— Не си личи.
	— Научил се е да прикрива емоциите си отрано.
	Изведнъж Лонгмор застина и кимна към вратата зад тезгяха, откъдето долитаха приглушени стъпки и разговор.
	— Ако знаех, че лондонските шивачки се отнасят така с най-добрите си клиентки, щях да си поръчам роклята в Манчестър — заговори Софи преднамерено високо. — Да ме карат да чакам безкрайно, а в магазина дори няма други клиенти! Сигурна съм, че и у дома могат да ми направят нещо също толкова елегантно, при това за една трета от безумните пари, които сигурно ще искат тук.
	Дауди буквално връхлетя в помещението, което бе доста трудно предвид болезнената й слабост и дребния ръст.
	— Милейди, милорд, моля, приемете най-искрените ми извинения — заговори задъхано. — Не ви очаквах толкова рано.
	— Магазинът отваря в десет — забеляза Лонгмор студено. — Или поне така са ми казвали.
	— Така пише и на табелата отвън — услужливо допълни Софи.
	— Напълно сте права, мис… милейди — побърза да се съгласи Дауди. — Повикаха ме при шивачките. Имаше малък… проблем за разрешаване, но сега вече всичко е наред и съм изцяло на ваше разположение. Трябва ви рокля за сватбата на лейди Клара Феърфакс, нали така? Ще желае ли нейно благородие да си избере дизайн от книгата с модели? Разполагаме с най-актуалната парижка мода и прекрасен подбор от копринени платове.
	— Леля ми каза да се оставя на вашия вкус — реши да се дистанцира Софи. Ако съдеше по трохите върху дрехите на модистката пред себе си, тя явно се бе наслаждавала на късна закуска и изобщо не бе в настроение за толкова ранни и капризни клиенти. Сега бе моментът да си плати за небрежното отношение.
	— И моля ви, помогнете й да избере нещо стилно — намеси се Лонгмор. — Не като онова зелено, от което миналата година пробутвахте в изобилие на дамите, а при неподходяща светлина приличаха на изплували от блатото сладководни чудовища.
	Софи потисна смеха си.
	— Братовчедка ми може и да е малко простовата, но…
	— Аз! Простовата!
	— Мило момиче, представата ти за изискана вечер е лекция за препарирането на птици в Манчестърския природонаучен музей.
	— Най-добрите английски шивачки са в Манчестър! — проплака тя.
	— Безспорно, ваше благородие — побърза да се съгласи Дауди. — Но не мога да не изтъкна пред вас предимствата на парижките коприни, които имаме тук, а и вярвам, че една от тях е точно за вас. Мадам Екривие, бихте ли показали на нейно благородие коприната, която имам предвид?
	Екривие огледа Софи набързо и пристъпи към шкафа с платовете, откъдето се върна с топ синя коприна.
	— Синьо! — възкликна Софи. — Но аз никога не нося синьо.
	— С най-голямото ми уважение, милейди, но може би е време да опитате?
	— Какъв цвят е избрала леля? — попита Софи. — Не мога да нося същия цвят, а знам, че тя обича синьо.
	Дауди се усмихна.
	— Съжалявам, но не можем да разкрием тази информация. Нейно благородие…
	— Не може да я разкриете!? — избухна Лонгмор. — Чуйте ме добре. Няма да позволя да се отнасяте снизходително с братовчедка ми и нямам намерението да се оставя да ни губите времето. Не виждам какво ви спира да ни покажете какво ще облече майка ми за тържеството. Да не смятате, че ще го разгласим в пресата?
	Хвърли подканящ поглед към Софи.
	— Знаеш ли, братовчеде, намирам този магазин за безсмислено изтощителен — подхвана тя. — Леля ме увери, че тук ще ми обърнат внимание. Но вместо това най-напред ме накараха да чакам, а сега отказват да ми кажат каква ще бъде роклята на леля, въпреки че е изключително важно моята да се различава и да подчертава напълно нейната.
	— Моля да ме извините, милейди, но лейди Уарфорд изрично ни забрани да споделяме детайли — прекъсна я Дауди. — Тя се притесняваше, че могат да се появят копия в навечерието на сватбата, което, за съжаление, се е случвало и преди. Други модистки в занаята нерядко пращат свои момичета да шпионират и… нали разбирате?
	— Да ви приличаме на шивачи под прикритие? — не им остана длъжен Лонгмор. — Това е направо унизително преживяване. Тръгваме си, братовчедке. Наситих се на това презрително и грубо отношение.
	Закрачи към вратата.
	Господи, беше съвършен в ролята си!
	Софи го последва.
	— Не знам какво ще кажа на леля — мърмореше си под носа. — Знаеш, че ще ме попита защо съм отишла в другото ателие, онова френското на „Сейнт Джеймс“. Помниш ли как се казваше?
	— Ателие Ноаро — отвърна Лонгмор и й отвори вратата.
	Софи чу сподавена ругатня зад гърба си.
	— Чухте негова светлост, мадам Екривие. Покажете на дамата коприната, която избра лейди Уарфорд.
	Лонгмор затвори вратата и се обърна към двете жени.
	— И модела — настоя той.
	— И модела? — Очите на Дауди се разшириха като чаени чинийки.
	— Чухте ме — повтори той. — Това е братовчедка ми, току-що пристигнала от провинцията. Все още не е свикнала с лондонските порядки и отношението, което получава от вас досега, с нищо ни допринася да се подобри впечатлението й. Покажете й модела. Ако й хареса, ще останем. Ако не — няма да се видим повече.
	Софи буквално бе одрала кожата на Гладис и не излезе от образ нито за миг. Реагираше и говореше също като провинциалната благородничка, държеше се естествено арогантно, но едновременно с това несигурно и дори наивно. Беше дистанцирана и жадна за внимание едновременно, което я правеше толкова трудна за общуване.
	Лонгмор също се справи повече от впечатляващо, макар в началото Софи поне за момент да се притесни дали вълнението няма да му дойде в повече и да преиграе поради неопитност.
	Репликите помежду им бяха естествени и непринудени, спонтанно се редуваха кой да се кара и кой ще бъде саркастичен и заядлив в коментарите си и Лонгмор се забавляваше отлично, докато не я отведоха в съседната стая, за да й вземат мерки.
	Софи така и не му каза какво да прави, ако я разкрият. Тя напълно отхвърляше подобна възможност.
	Графът се замисли колко и какви ли дрехи е облякла, за да прикрие истинската си фигура. Колко ли време щеше да е необходимо, за да я съблекат?
	В ума му се застрелкаха приятни, неканени образи, но той ги прогони, защото нещо отвътре го караше да бъде нащрек — сякаш чувстваше, че зад ъгъла го дебнат неприятности и трябваше да бъде готов да ги посрещне.
	Разходи се из стаята и избра кресло, което му позволяваше да държи под око Фенуик и каретата отвън. Засега и двамата бяха там, където ги беше оставил — под две дървета встрани от площада, където хем нямаше да пречат на движението, хем бяха на закътано и леснодостъпно място.
	Мислите му прекъсна уморено на вид момиче с поднос бисквити и чаша вино, което влезе, без да почука. Подаде му няколко спортни списания, остави таблата на масичката до него и излезе също така безмълвно и вяло, както бе влязла.
	Тъкмо искаше да я спре и да я попита колко време отнема взимането на мерки, когато някаква глъчка отвън насочи вниманието му обратно към прозореца.
	Видя как двама едри мъжаги се насочват към дърветата и каретата му, а от Фенуик нямаше нито следа.
	Лонгмор изруга и излетя от магазина.


>	Пета глава

	Графът прекоси улицата навреме, за да види как мъжете сгащват съпротивляващия се Фенуик зад каретата. По-едрият от двамата бе висок почти колкото Лонгмор, но два пъти по-широк, а по-дребният бе по-скоро кльощав и жилав. И двамата изглеждаха страховито, имаха нужда от бръснар и бяха доста луксозно облечени.
	По-заплашителният бе сграбчил Фенуик за яката на палтото и го държеше пред себе си.
	— Предупреждавам те, не ме карай да те гоня — избоботи в лицето му. Въпреки това ти не ме слушаш и сега вече няма да ти се размине, нещастно малко плъхче.
	— Махни си мръсните ръце от мен, безмозъчно чудовище такова — не му остана длъжен Фенуик. — Опита се да се откопчи, но явно мъжагата го държеше здраво. — Имам приятели и те ще ме потърсят всеки момент. Да видим тогава кой ще съжалява! — Изплашеният му поглед попадна върху Лонгмор и светна. — Ето един от тях!
	— Какво, по дяволите, става тук? — поиска да разбере графът. — Момчето се грижи за конете ми.
	— Предупреждавахме го отново и отново, но той не ни слуша и продължава да се навърта неканен наоколо — опита се да обясни по-дребният. — Господарката не го иска тук. Разваля изгледа на квартала. Колко пъти го гоним вече?
	— Скоро ще го обесят — заяви мрачно по-голямата горила.
	— Пуснете го! — заповяда рязко Лонгмор.
	— С цялото ми уважение, сър, но не го съжалявайте — опита се да го разубеди по-сговорчивият. — Целият квартал е пропищял от магариите му.
	— Аз му наредих да наглежда конете и започва да ми омръзва от този безсмислен разговор — не пожела да ги изслуша Лонгмор. — Пускайте го и се пръждосвайте оттук.
	Горилите се спогледаха безпомощно, след това погледнаха към момчето и към магазина през площада.
	— Шефката не обича да й противоречим, сър — опита се да възрази по-едрият.
	— Аз също — остана категоричен Лонгмор.
	В този момент Фенуик, явно почувствал охлабване в хватката на мъчителя си, понечи да се отскубне. Мъжагата инстинктивно го сграбчи с две ръце и за малко да разбие носа му. Лонгмор се нахвърли върху него.
	От приемната долетя приглушен вик.
	Софи го чу, заметна се с пелерината си и изхвърча като вятър от пробната.
	Спря за миг пред прозореца, откъдето видя как Лонгмор умело избегна един удар и на свой ред нанесе няколко силни юмрука върху противника си.
	— Извинете ме за Фарли и Пейтън, ваше благородие, но това ужасно момче отново се навърташе…
	Софи я прекъсна с махване на ръката си и се огледа за оръжие. Забеляза декоративния бастун на Лонгмор и изфуча с него през улицата, преди Дауди или някой друг да се е опитал да я спре.
	Зашеметил по-едрият, Лонгмор се насочи към втория, когато Фенуик реши да помогне и се хвърли към нападателя си с размахани ръце и крака.
	В този момент се появи Софи и издърпа момчето от мелето въпреки шумните му протести.
	Лонгмор моментално сграбчи противника си и го блъсна в металната ограда зад себе си. Той обаче не се зашемети достатъчно и опита да нападне в същия момент, когато и по-едрият се свести и се насочи към него.
	С едно ловко движение на бастуна Софи успя да обезвреди по-едрия, който падна тежко на улицата и не помръдна, а Лонгмор се справи с по-дребния с два добре преценени удара, които го оставиха в несвяст до оградата.
	— Време е да вървим — подвикна графът и се метна на капрата.
	Софи го последва чевръсто, но Фенуик се поколеба.
	— Ти също, малка напаст — подкани го графа, а Софи направо се протегна да го изтегли до тях.
	С един удар на юздите Лонгмор подкара каретата и препусна по улицата.
	— Кажете на шефката си, че отменям поръчката — извика Софи на свестяващите се мъже зад себе си.
	Кварталът беше сравнително спокоен и неоживен и само за няколко минути Лонгмор се отдалечи на безопасно разстояние, спирайки каретата на малък безлюден площад.
	В тишината на утрото чуваше тежкото дишане на спътниците си и знаеше, че самият той е по-разпален от обичайно.
	— Милостиви Боже — проговори Софи първа. — Нито за минутка не мога да ви оставя сами.
	— Доскуча ми — опита се да се измъкне с хумор Лонгмор. — Не ми ли каза да се сбия, ако ми стане скучно? Тъкмо започна да ми става интересно, когато ти и малката напаст се намесихте и трябваше да ви спасявам, вместо да се наслаждавам на боя.
	— Нима мислеше, че ще остана да се мотая в магазина, когато ми предостави съвършеното извинение да изчезна набързо и да отменя поръчката за онази отвратителна рокля? — не му остана длъжна Софи. — В действителност нямаше как да стане по-добре дори и да го бях планирала.
	Вече поуспокоен след случващото се и без да раздвоява вниманието си с лавиране из трафика, Лонгмор си позволи да разгледа с любопитство жената до себе си. Маскировката й се разпадаше. Бонето й висеше на една страна, косата й се бе измъкнала от мрежичката и полепваше по челото и страните й, а горната част на корсета й бе силно разхлабена.
	— Дрехите ти се разпадат — не се сдържа да не отбележи на глас.
	— О! — възкликна и мушна ръка под пелерината, за да оправи роклята си.
	След кратка борба промърмори някакво проклятие на френски, а на висок глас помоли:
	— Тази глупачка е пропуснала кукичка. Не знам как го е направила, но не мога да се справя сама. Фенуик, ще погледнеш ли какво се е объркало?
	— Не и ако животът ми зависи от това — отказа момчето. — Има неща, които правя и такива, които не правя. Женските дрехи са от вторите.
	— Не бъди такъв страхливец — подкачи го Софи. — Нима очакваш лорд Лонгмор да се държи като моя камериерка.
	— По-добре той, отколкото аз — побърза с отговора момчето. — Няма да ви докосна повече дори с пръчка.
	— Страхливец — присмя му се Лонгмор. Денят му определено не можеше да стане по-хубав. — Обърни се — изкомандва той Софи. — Не съм акробат.
	Тя се извърна, разкопча пелерината си и я смъкна от раменете си, след това вдигна коса и сведе глава пред него.
	Желанието да се наведе и като котка да оближе сметановобялата, нежна и уханна кожа пред себе си, го остави без дъх и той зяпна вцепенено като идиот.
	— Справи се брилянтно в ателието, между другото — откъсна го тя от унеса му.
	— Каза ми да бъда себе си — отвърна пресипнало. Ароматът на кожата й си играеше със сетивата му… лавандула, елша и нещо толкова специфично нейно.
	Нямаше начин да се съсредоточи върху кукичките. Просто седеше и я гледаше.
	— Мисля, че е някъде по средата — подсказа му.
	— Кое?
	— Кукичката, която не е закачена правилно. Клупчетата са ръчно шити, виждаш ли? С мънисто отгоре.
	Насили се да се концентрира върху роклята. Платът се беше набрал по средата на гърба и се беше разтворил като застинали в изненада устни. Виждаше бельото й от фин муселин със ситна бродерия на цветчета.
	Едва се въздържа да не изстене.
	— Наистина влезе в духа на сценката и се представи невероятно — не спираше да го хвали Софи.
	Наложи си да не се възгордява и да устои на изпречилото се пред него мъчително изкушение. Досега никога не бе виждал смисъл да устоява, вместо просто да получи онова, което желае, но знаеше, че със Софи това не е добра идея.
	Свърши си работата и да се приключва, каза си наум.
	Пръстите му обаче трепереха като на ученик и отказваха да му се подчинят въпреки годините натрупан опит в бордеите и частните покои на не една или две благородни дами.
	— Тези кукички са истински дяволски творения — оплака се на глас, за да спечели време.
	— Сигурно онази глупачка ги е изкривила — въздъхна Софи. — Би трябвало да са много лесни за работа, защото не разполагаме с лични камериерки и невинаги можем да разчитаме, че една от нас ще бъде наблизо, за да помогне на сестрите си.
	— Трябва да си страшно гъвкава — изплъзна се от устата му, още преди да е успял да овладее мислите си.
	Софи притихна, а цветният калейдоскоп в съзнанието му се завихри от пресъблазнителни картини. Та тя миришеше на зелена поляна, кожата й бе бяла като първи сняг и само на сантиметри разстояние, а той не можеше да я докосне, защото не знаеше дали това няма да провали всичко, за което всъщност копнееше.
	Чувстваше как главата му ще се пръсне всеки момент от непознатото напрежение.
	— Лорд Лонгмор — проговори Софи с една доловим въпрос в гласа си.
	— Кукичката е или огъната, или заплетена в нещо, но не мога да видя в какво — наложи си той да се концентрира поне за момент.
	— Тогава просто дръпни, не се притеснявай, че може да ги скъсаш, защото плата е здрав, а и ще го оправим, ако се наложи. — Гласът й трепереше необичайно. — Трябва само да стегнеш малко връзките, за да стои корсета на място, докато се приберем.
	Лонгмор стисна зъби, свали си ръкавиците и докосна фината тъкан на гърба й.
	Софи потрепери.
	Дланите му се потяха и очите му се премрежваха от обзелото го животинско желание.
	Наведе се по-близо и се намръщи. Кукичката действително се бе заплела в панделките от бельото на Софи. Посегна внимателно и откачи кукичката, издишайки дъха, който не бе осъзнал, че е затаил, когато се наведе.
	Софи си пое дъх пресипнало.
	Интересно.
	Значи и тя бе забелязала.
	Значи въздържанието му бе имало смисъл. Жертвата му си струваше и планът му да събуди интереса й и да я съблазни вече даваше плодове.
	— Връщай се обратно, малки страхливецо — подвикна въодушевено на Фенуик. — Тя отново е прилично облечена.
	Лонгмор препусна към „Сейнт Джеймс“ с безумна скорост под съпровода на писъци и ругатни от другите участници в натоварения сутрешен трафик.
	Вкопчена в седалката на капрата, за да не падне, Софи все още чувстваше допира на ръцете му по гърба си, топлината на дъха му по шията си и тръпките, които я побиха от дрезгавия му глас в ухото й.
	Още само минутка и просто щеше да се предаде и да се отпусне в обятията му, без да я е грижа за благоприличието или последиците.
	За нейно щастие, той явно нямаше никакви претенции към нея. Освен това работата им заедно бе приключила и надали някога пак щеше да й се наложи повторно да подложи волята си на такова изпитание.
	Нямаше търпение да се прибере у дома, да си сипе чаша бренди и да разкаже на сестрите си какво е научила.
	Когато каретата спря пред ателието, тя буквално скочи от капрата и забърза към магазина. По дяволите! Забрави за момчето. Как изобщо й изхвръкна от ума?!
	Обърна се.
	— Какво чакаш, Фенуик? Идвай!
	Момчето я изгледа колебливо, но понечи да слезе.
	— Да не си посмял! — сръга го Лонгмор. — Идваш с мен. Ще се погрижа да те нахранят и да има къде да спиш. Зад ъгъла…
	— Категорично възразявам — върна се до капрата Софи. — Аз бях тази, която пое ангажимент към него и обеща, че ще се погрижи той да има легло и храна.
	— Може би все пак е по-добре да остана с него, мис — намеси се и Фенуик. — Той е по-голям и страшен от вас.
	— Не, не е — възпротиви се тя. — Аз те открих първа.
	— Не се обиждайте, госпожице, но той ме спаси от онези главорези.
	— Аз те спасих да не бъдеш премазан в боя, а негова светлост от самото начало искаше да те предаде в полицейския участък — припомни му Софи и посегна да хване Фенуик за ръката.
	— Нямам време за тези глупости — заяви Лонгмор и с яростно дръпване на юздите пришпори конете да тръгват. — Приятен ден, мис Ноаро!
	Софи трябваше да се отдръпне, за да не я прегази, но в погледа, с който проследи каретата, се четеше твърда решителност.
	Лонгмор знаеше, че не е добра идея да я оставя бясна на улицата, но не осъзнаваше колко точно, докато не чу пронизителен вик.
	— Върни ми момчето! — крещеше с цяло гърло Софи и тичаше почти успоредно на каретата, а полите на роклята й се вееха.
	— Прибирай се, жено! — опита се да я отпрати.
	Тя изпищя пронизително, застина и се свлече на безжизнена купчинка на паважа.
	Моментално се събра група зяпачи.
	Лонгмор спря каретата, хвърли юздите на Фенуик и си проправи път през нарастващата тълпа.
	— Махнете се от пътя! Да я стъпчете ли се опитвате.
	Вдигна безжизнената Софи на ръце и за миг се паникьоса от усещането за напълно безпомощното й тяло в ръцете си. Наведе се, за да чуе дишането й, и няколко пъти си повтори, че припадането е просто част от репертоара на жените и не означава нищо тревожно.
	Въпреки това знаеше, че жената в ръцете му работи до късно, подложена е на непривично за представителките на своя пол напрежение и преди няколко минути бе участвала в ръкопашен бой и бягство с карета. Припадъкът можеше да е симптом на много по-сериозно нервно изтощение.
	— По дяволите, по дяволите, по дяволите — мърмореше си под нос, докато крачеше припряно по улицата към ателието й.
	Когато стигна до тясната пресечка, в която бе задният вход на имота им, той се обърна и само с поглед успя да разгони малката процесия, която го бе последвала от каретата дотук.
	Отвори с рамо малката врата и внесе Софи на сигурно в задната стаичка на приемния салон.
	Една минута.
	Само минутка й трябваше на Софи, за да спечели състраданието на момчето на своя страна и да го вземе при себе си. Зяпачите също щяха да се застъпят за нея, ако Лонгмор не бе решил да действа като рицар в бляскава броня и не разби съвършения й план на пух и прах. Сега тя бе притисната до топлите му, мускулести гърди и ясно долавяше препускането на сърцето му.
	— Вече можеш да ме пуснеш на земята — отвори очи Софи и го изгледа кръвнишки.
	— От колко високо? — Черните му очи буквално се опитваха да я изпепелят.
	Хватката му около кръста и краката й дори не отслабна.
	— Няма да ми вземеш момчето — премина в атака тя. — Аз го намерих. Ти искаше да го предадеш в полицията.
	— И вероятно трябваше да го направя. Това момче ни навлече само неприятности, а и едва ли ще има достатъчно полза от него.
	Тялото му беше толкова топло и тя започваше да се чувства все по-удобно в обятията му. Още малко и щеше да притисне глава до рамото му, да обвие ръце около врата му и…
	— Пусни ме или ще викам! — настоя Софи.
	Изгледа я продължително и нещо опасно проблесна в очите му. Пусна я, но не рязко, както се бе заканил, а театрално загрижено, позволявайки на тялото й да се плъзне по неговото. Тя почувства като електричество допира на твърдите му мускули под дрехите и аромата на сапуна и парфюма му.
	Тя си знаеше, че е опасен, но не бе предполагала колко много. Не и по този начин.
	— Момчето ми трябва за ателието — наложи си да се върне на темата Софи.
	— Но нали по-рано ми каза, че със сестрите ти сте достатъчно оправни и сами.
	— Казах, че не ни трябват биячи, но имаме нужда от някой, който да изпълнява поръчки, да разнася пощата и да върши други дребни задачи вместо нас. Момчето е на подходящата възраст, достатъчно умно и съобразително е, за да го обучим, а с подходящите дрехи и подстрижка никой няма да пита за произхода му.
	Лонгмор я изслуша с напрегнато изражение, което според Софи вероятно показваше колко усилия му костваше размишлението над аргументите й.
	Зачака, осъзнавайки болезнено сладострастните тръпки, които преминаваха по тялото й заради допира до неговото. Бе й необходима цялата сила на волята й, за да не се поддаде на порива си да направи нещо импулсивно, необмислено и определено неприлично. Цяло чудо бе, че успяваше изобщо да поддържа смислено разговор.
	— Добре тогава — прекъсна мислите й той. Гласът му бе странно подрезгавял. — Признавам, че имаш известно право — изненада я с капитулацията си. — Но позволи ми най-напред да пречупя недоверието и непокорността му. Ще го нахраня и предразположа, а след това ще ти го доведа готов за обучение.
	Измери го с поглед, докато обмисляше дали я лъже, или да се опитва да я заблуди. Вече му бе дала ясно да се разбере, че нямаше да му позволи да я разиграва, още по-малко — да очаква от нея да се държи като дама и да играе по правилата.
	— Много добре. Но мисли му, ако се отметнеш — прие предизвикателството Софи и се врътна да влезе в приемната.
	Последното, което чу, бе гръмкият му смях, преди вратата да хлопне след него.
	— Кажи на сестрите ми, че съм се прибрала — помоли Софи, докато подминаваше камериерката Мари нагоре по стълбите към стаята си.
	Имаше нужда да се изкъпе, при това с ледена вода. Кръвта в тялото й кипеше и тя не можеше да се залъгва, че това се дължи на топлината от излишните дрехи, нито от адреналина на преживяното приключение. Виновникът бе единствено Лонгмор и дори само мисълта за начина, по който ръцете му докосваха гърба й, докато оправяше корсета й, караше тялото й да потръпва предателски.
	Баня и чисти дрехи, а после бренди и разговор със сестрите й. Ето как светът отново щеше да дойде на мястото си.
	С резки умели движения свали наметката, корсажа и полата си. Наля вода в голяма купа, отлепи фалшивата бенка и се зае да плиска и търка лицето си.
	Нямаше да има време да измие косата си, но искаше час по-скоро да облее тялото си с вода.
	Къде, по дяволите, беше Мери?
	Вратата се отвори и в стаята връхлетя Марселина.
	— Скъпа моя, добре ли си?
	— Не. Моля те, помогни ми да се отърва от тези дрехи, а след това ще ги изгоря. Носят ми само проблеми всеки път, когато ги облека.
	— Но Софи…
	— Задушавам се! Ще говорим, когато се съблека напълно.
	След по-малко от минута остана по долно бельо и захвърли всички дрехи, под които бе крила истинската си фигура.
	— Да разбирам ли, че нещата не са минали по план? — престраши се да попита сестра й.
	— Напротив. Всичко се нареди просто съвършено — отвърна Софи.
	Наложи си да не бъде глупачка и да не се разсейва от основните си цели само заради някакъв мъж, пък бил той и безбожно привлекателен и интригуващ.
	Докато си приготвяше чисти дрехи и разресваше косата си, за да я приведе в поне приличен вид, Софи разказа на сестра си за безценната помощ на Лонгмор, благодарение на когото бе успяла да разгледа подробно не само платовете, но и кройката на роклята, която ги интересуваше.
	Описа също и промените в ателието на Дауди, както и новата френска модистка.
	— Това не е добре — отбеляза Марселина.
	— Да, не е това, на което се надявахме, но можеше да бъде и по-страшно — заключи философски Софи. — Обзавеждането ни все още е по-добро от това на Дауди и е необходимо само малко да го освежим и разчупим, за да бъде разликата в класите ни отчетлива и категорична.
	Това обаче щеше да им струва пари, които нямаха. Надяваше се Леони да измисли някое от своите чудеса и да ги измъкне, защото Софи не можеше да се справи сама с всичко.
	— А кройката на роклята на лейди Уарфорд? — насочи разговора към по-належащата тема Марселина.
	— Ще нарисувам модела и ще го дам на момичетата в Обществото на модистките, за да извадят кройките и да го пресъздадат — отвърна Софи. — Разбира се, лейди Уарфорд ще остане сляпа за недостатъците на модела.
	— Как е възможно да стои редом с дъщеря си и да не вижда разликите в облеклото им?
	— Същата е като лейди Клара, преди да се погрижим за преценката и вкуса й — обясни на сестра си. — Няма набитото око, което е необходимо, а в момента и не виждам начин как бихме могли да я обучим. Мисля, че най-напред трябва да се фокусирам върху проблема на лейди Клара, защото в момента единствено нейната подкрепа ни дели от банкрута. Ако тя се омъжи за Адерли, няма да може да си позволи да пазарува отново при нас.
	Марселина закрачи мълчаливо из стаята.
	— Леони е права, като казва, че трябва да си поставим приоритети — заговори отново Софи. — Изправени сме пред три проблема и ако трябва да ги подредя, бих казала, че най-трудно ще спечелим благоволението на лейди Уарфорд. По-малко сложна е ситуацията на лейди Клара, а Дауди ще изисква най-малко усилия. Какво мислиш?
	Марселина кимна и продължи да крачи.
	— Поне засега знаем какво ще ни е необходимо, за да се справим с Дауди, така че мисля да се фокусирам върху лейди Клара — продължи Софи.
	— Ще ни бъде по-лесно, ако знаем какво си мисли и как се чувства заради предстоящата сватба. — Марселина спря да крачи.
	— Можем ли да я извикаме за проба утре? — поинтересува се Софи. — Ако ме оставите насаме с нея, ще успея да я предразположа.
	— Можем да изпратим някоя от шивачките с бележка, но не ми се иска да напомняме на майка й за съществуването си.
	— Няма проблем. Лорд Лонгмор ще дойде до час и може да го помолим да говори с нея за утре — отвърна Софи, без да се замисли.
	Ококореният поглед на сестра й в огледалото я накара да се обърне и да й разкаже накратко за Фенуик и приключението си пред ателието на Дауди.
	— Колко мило от негова страна, че се е опитал да те предпази от момчето — засмя се Марселина.
	В сравнение с опита им от парижките улици, особено при царящото беззаконие по време на епидемията от холера, Фенуик бе просто едно объркано хлапе, което си играеше на джебчия. Не че самите те бяха обирали или убивали хора, но нищо от мръсните тайни и трикове на най-окаяните обществени прослойки не им бе чуждо и непознато. Именно това бе калило характерите и подсилило вярата им в собствените им безгранични способности за оцеляване в невъзможни ситуации.
	— Съгласна съм, че е по-добре да изгорим дрехите и ще помоля Мери да се погрижи за това. Но преди това трябва да ти приготви хубава баня и да разкара това нещо от косата ти — приближи се до нея Марселина и хвана кичур от косата й.
	— Банята и косата ми ще трябва да почакат до довечера — възрази Софи, докато се обличаше в чистите си дрехи. — Оставих двете ви с Леони сами през по-голямата част от деня, а и скоро ще дойде клиентката, която уговорих за първа проба този следобед. Просто ще прибера косата си на стегнат кок и ще си избера красива шапка.
	— Няма ли да излизаш довечера?
	— Не. Нито едно от събитията няма да изисква бални рокли.
	— Чудесно! Отдавна имаш нужда от здрав и продължителен сън — зарадва се сестра й.
	Това, от което наистина имаше нужда Софи, бяха силни мъжки ръце, които знаят как да накарат тялото й да тръпне като струните на цигулка.
	В съзнанието й веднага изникна топлината от допира на Лонгмор до кожата й, но присъствието му в живота й по какъвто и да било начин означаваше единствено неприятности. Искаше единствено да й доведе Фенуик, а после и лейди Клара на другия ден, след което да се изпари в някой от своите клубове и никога повече да не пресече пътя си с нейния.
	Не и след като си даде сметка колко силно желание може да разпали в нея дори само с присъствието си.
	Ако се отметнеше от уговорката им за Фенуик поне щеше да има пълното право да му спретне истински хубаво отмъщение за всичко, което й бе причинил. Мисълта за това я накара да се усмихне.
	Два часа по-късно Лонгмор почука на задната врата и помоли Мери, която му отвори, да предаде на господарката си, че й е довел „малкия главорез“.
	Камериерката ги въведе и помоли да изчакат в малко сервизно помещение, обзаведено далеч по-семпло и спартански в сравнение с пробните на горния етаж, но също толкова искрящо чисто и приветливо.
	Имаха по-малко от минута да се огледат и почудят какво ли е скрито във всички шкафове по стените, преди в стаята да влезе Софи.
	Бе заличила изцяло всяка прилика с образа си на Гладис и в първия момент момчето изобщо не успя да я познае, а само я зяпаше безмълвно.
	— Да, това е същата млада дама — наруши мълчанието Лонгмор. — Както ти разказах, тя е царица на преструвките и измамите, има хиляда имена и още толкова самоличности, но спечелиш ли доверието й, си в пълна безопасност. А това, Софи, е твоят любим Фенуик.
	— Какво си направил с него? — не се сдържа и възкликна тя.
	— Премахнахме няколко слоя мръсотия.
	— Изглежда така, сякаш са премахнати и няколко слоя от кожата му.
	— Почти. Минахме през градската баня и реших, че там най-добре ще знаят как да се погрижат за него. А до банята имаше доста приличен магазин за дрехи. Вярно, нищо дори поне малко доближаващо се до тоалетите, които със сигурност ще му ушиете тук, но по-уместно за почистената му природа, от онова, с което беше облечен.
	— А след това ядох пай със свинско колкото главата ми — похвали се и самият Фенуик.
	Софи изгледа Лонгмор продължително и в очите й той за първи път забеляза непозната мекота и дори интерес.
	Нима одобряваше постъпката му? Това си беше постижение.
	— Двамата с Фенуик обсъдихме нещата продължи той по-делово, като пристъпи още по-близо до нея. — Стигнахме до заключението, че най-вероятно ще бъде най-доволен да бъде изцяло на твое разположение вместо на някое от местата, на които бих го изпратил аз. Ще има покрив над главата си, топла храна три пъти дневно, необичайно скъпи дрехи и място, където да спи, без да се притеснява, че може да бъде обран, наранен или прибран в затвора за подвизите си на улицата.
	— Не бих могла да го кажа по-добре — усмихна се Софи развеселено.
	Сестрите й влязоха, преди да успее да й отговори.
	Фенуик застина с отворена уста.
	Не можеше да вини момчето. Една от сестрите Ноаро бе достатъчно впечатляваща сама по себе си, но три — с бухналите ръкави и поли на роклите си във всевъзможни цветове — изглеждаха като прекалено реална халюцинация от вълшебна детска приказка.
	— Това е Фенуик — представи го Софи.
	Сестрите й го изгледаха с учтив интерес и Лонгмор се зачуди какво си мислят в този момент. Поправка, какво си мисли тя в този момент.
	— Изкъпаха ме, облечен и нахранен съм — успя да каже Фенуик в своя защита.
	— При това обилно нахранен — засмя се Лонгмор. — Е, ще го задържиш ли, или се отказа?
	— Мисля, че ще се справи доста добре — усмихна се на свой ред херцогинята на Кливдън.
	Леони подходи практично и постави ръка на рамото на момчето.
	— Ела с мен, Фенуик. Ще те представя на камериерката ни Мери, която ще те настани и ще се погрижи за теб, докато приключим с работата в ателието. А след това ще си поговорим за новите ти задължения и възможности при нас.
	— Колко мило от твоя страна да го изкъпеш и облечеш — обърна се херцогинята към графа, все още усмихната.
	— Това беше най-малкото, което можах да направя — отвърна учтиво. — Сега, когато вече е на сигурно място във вашите ръце, не искам да ви отнемам повече от клиентите ви и моля да ме извините. — Поклони се и се обърна да си ходи, когато дочу шум иззад външната врата и застина на място.
	За момент през ума му мина мисълта за биячите на Дауди, но я отхвърли и се зачуди дали пък момчето наистина няма някакви по-нахакани приятели на улицата.
	Спря Софи, която понечи да отвори, бутна я зад себе си, намести се под ъгъл спрямо вратата и рязко я отвори.
	Брат му Валентин го зяпна с недоумение.
	— Какво по дяволите правиш тук? — не сдържа изненадата си Лонгмор.
	— Цял ден те търся? Бях у вас, но там не знаеха къде си. В клуба никой не те беше виждал от онзи ден и реших, че просто си имал по-дълга вечер, затова отидох до Крокфорд, където също те нямаше, но някой спомена, че те е видял да завиваш в пресечка на „Сейнт Джеймс“. Изминах цялата улица нагоре от Пикадили и когато видях каретата ти в тази пряка, започнах да проверявам вратите една по една. Какво е това място?
	— Това няма значение. Какво искаш?
	Валентин се огледа, а после се приведе към брат си.
	— По-добре да говорим в каретата ти. Тук и стените сигурно имат уши.
	— Случило се е нещо с лейди Клара, нали? — намеси се Софи и се появи иззад Лонгмор.
	Валентин зяпна като ударен от гръм.
	— Как, по дяволите…
	— Какво е направила Клара? — поиска да разбере Лонгмор. — Да не е убила годеника си или майка?
	— Не говори тук — изсъска му Валентин.
	— Това е сестрата на херцогиня Кливдън, дръвнико, а и каквото и да се е случило, лондонското общество ще го узнае с подробности най-късно до втория валс довечера.
	Валентин изруга под мустак, влезе, затвори вратата зад себе си и погледна брат си в очите.
	— Клара е избягала.


>	Шеста глава

	— Не бъди идиот — скара му се Лонгмор. — Клара никога не би…
	— Милорд — прекъсна го Софи. — Това не е най-подходящото място да обсъждаме случилото се. Моля, последвайте ме.
	Преди някой от тях да възрази, Софи се врътна и отвори една врата в дъното на стаята и премина, без да се обърне да види дали я следват.
	Хипнотизиран от полюшването на бедрата й, Лонгмор смътно забеляза, че и брат му не може да откъсне очи от кръшния й ханш.
	— Не зяпай като идиот — скара му се и го дръпна да я последват. — Ти си този, който искаш да запазиш случилото се в пълна тайна.
	Софи затвори вратата след тях, а след това провери и съседната врата, както и прозорците.
	— Това е типичната за семейство Феърфакс буря в чаша вода — заговори Лонгмор. — Клара не е способна да избяга. Та тя не може да се преоблече сама. Няма пари. Къде би могла да отиде?
	— Взела е Дейвис — съобщи брат му.
	Лонгмор зяпна невярващо.
	— Младите дами не бива да имат тайни от камериерките си — намеси се Софи. — Трябвало с да разкаже за плана си на Дейвис, а тя със сигурност изобщо не е била доволна и не е пожелала да пусне лейди Клара сама.
	Това звучеше правдоподобно. Дейвис беше като хрътка — предана, вярна и лоялна до смърт на господарката си. Лонгмор винаги я бе смятал за уравновесена и достойна за доверие личност.
	— Клара е излязла с кабриолета си по обяд — започна да разказва Валентин. — Имала е много пакети със себе си, но е казала, че са стари дрехи, които иска да дари за една от благотворителните й кампании. След това е възнамерявала да посети пралеля Дора в Кенсингтън и да остане да нощува при нея. Правила го е и преди, затова никой не се е усъмнил. Вероятно и ние нямаше да разберем преди утре вечер, ако пралеля не се бе отбила на гости у майка в ранния следобед. След това просто събрахме две и две и можете да си представите какво стана.
	Лонгмор бе изненадан, че не е чул виковете. Ателието на Ноаро се намираше сравнително близо до дома на родителите му, точно срещу парка.
	— Лейди Клара оставила ли е съобщение? — поинтересува се Софи.
	Валентин застина, свали шапката и ръкавиците си и се поклони вдървено.
	— Мисля, че не съм имал честта да се запознаем — погледна я преценяващо.
	Надут задник — помисли си Софи.
	— Мис Ноаро, позволете ми да ви представя брат си, Валентин Феърфакс.
	— Госпожице Ноаро, вярвам, че ще бъдете така добра да ме ставите да разговарям насаме с брат си — поклони се отново контето със студена усмивка.
	Софи направи реверанс. Не, това не описва правилно елегантната купчина панделки, дантела и коприна, в която тялото й грациозно се потопи, за да изплува елегантно като балерина отново на нивото на очите на мъжете пред себе си.
	— Изобщо не съм добра — възрази мило. — Питайте Лонгмор.
	— Няма смисъл да пазим тайни от нея — обърна се той към брат си. — А сега ни кажи оставила ли е Клара съобщение?
	Валентин с мъка се откъсна от примката на хипнотизиращите го невинно сини очи, бръкна във вътрешния джоб на сакото си и извади бележка.
	Съобщението бе достатъчно кратко.
C>
	Няма да се омъжа за този човек. По-добре да живея в позор до края на живота си като просякиня.
@	К.
C$
	— По дяволите! — възкликна Лонгмор. — Точно това ни трябваше — драма!
	Спомни си как Клара посърна, когато я доведе тук миналата седмица, но му убягваше какво каза…
	Нещо за тормоза от майка им и колко прибързан е този брак.
	Нищо от това нямаше да се случи, ако просто си бе свършил работата и беше държал Адерли на разстояние от нея. Но се провали грандиозно в тази така проста задача.
	Софи протегна ръка към него и той й подаде бележката.
	Софи я разгледа за миг и му я върна обратно. От другата страна на листа ясно се четеше адресата на посланието: Мама.
	— Когато майка осъзна, че Клара не е отишла при пралеля Дора, се качи и прерови стаята й. Писмото бе в кутията й с бижута. Взела е всичките, но няма да стигне далеч с тях, защото истински скъпите майка настояваше да държат под ключ в семейния сейф.
	— Може да продава роклите си — намеси се отново Софи. — Затова е взела толкова много багаж. Камериерката й може да го прави вместо нея.
	В този момент Лонгмор напълно осъзна, че малката му наивна сестричка е сама на път и няма кой да се погрижи за нея, освен камериерката й. Направо му призля.
	— Смея да допусна, че майка вече се е досетила за тази възможност — обади се Валентин. — Гардеробите на сестра ни и шкафовете й с бельо бяха опразнени до шушка. Майка обърна всичко и после просто се заключи в стаята. Не пуска никого и не говори с никого.
	— Горката жена! — възкликна Софи и двамата мъже се обърнаха към нея изненадани. За миг Лонгмор съзря искрената загриженост в очите й и това го трогна.
	— Човек би се надявал да е оставила повече улики — възвърна прагматичния си подход Софи, фокусирана върху предизвикателствата пред тях. — Но е взела дрехи, камериерката си и други дреболии, което значи, че все пак е имала план. Преди всичко обаче трябва да разберем в каква посока е тръгнала.
	— Ние? — почудиха се братята едновременно.
	Лорд Валентин приличаше на брат си само по ръст, но косата, очите и тенът му бяха светли и дори леко безлични. Въпреки това бе очевидно, че двамата мъже пред нея са братя, защото я изгледаха с еднаква смесица от изненада, объркване и раздразнение.
	Бяха аристократи, което означаваше, че бяха донякъде дребнави и определено не бяха предразположени към логическо мислене.
	Престори се на объркана.
	— Допуснах, че бихте искали да ми помогнете.
	— Да помогнем на теб? — не скри недоумението си Лонгмор.
	— Много е… мило от ваша страна… госпожице…
	— Ноаро, глупако, нали ти я представих. Балдъза е на Кливдън. И ако тя…
	— Да, разбира се! — зарадва се Валентин. — Можем да помолим Кливдън да ни помогне в търсенето.
	— Но разбира се — веднага влезе в тона му Софи. — И откъде предлагате да започнете?
	— Но защо… — Валентин изгледа безпомощно брат си.
	Преди Лонгмор да успее да реагира, Софи продължи:
	— Защото, поправете ме, ако греша, но без улики ще се наложи да се претърси целия Лондон и всички пътища в радиус от поне петдесет километра. И не виждам как ще се случи това, без да се привлече внимание към факта, че лейди Клара е избягала от дома си без друг придружител, освен камериерката си. Винаги съм си мислела, но може отново да греша, че не е прието момичетата от благородническо потекло да се разхождат сами когато и където им скимне. Пък ако това се случи, семейството им едва ли би желало да го разгласява на всеослушание.
	— Ами… — Валентин преглътна като риба на сухо.
	Двамата братя се спогледаха, а после погледнаха и нея.
	Лонгмор изруга тихо и Софи знаеше точно какво си мисли в момента. С постъпката си Клара буквално бе поставила по една мишена отпред и отзад на гърдите си и тримата можеха само да се надяват, че вече се е изплашила достатъчно, за да е решила да се върне у дома, преди действително да й се случи нещо непоправимо.
	Софи обаче не разчиташе на надеждата.
	— Имам голяма мрежа дискретни познанства и мога да ги помоля за помощ — заговори тя делово. — Освен това разполагаме с Фенуик, който може да използва своите познанства, за да ни ориентира къде за последно са забелязани две дами с приблизително точно описание, и карета със съответните отличителни знаци.
	Замълча и зачака реакция от мъжете пред себе си, които не бяха казали нищо през последните десет минути и само я гледаха немигащо с все по-напрегнати изражения. Явно не успяваха сами да се справят с толкова много непозната информация.
	— Единственото, което ми трябва от вас, е точно описание на каретата на лейди Клара. — Извади джобния си часовник и го погледна. — Почти четири и половина следобед е. С повечко късмет ще разберем нещо полезно още преди полунощ.
	— Полунощ! — откъсна се от унеса си Валентин. — Мило момиче, няма я от часове. До полунощ може да е стигнала в Дувър или Брайтън, или дори да е на кораб за Америка.
	— Ще й трябват документи, за да замине с кораб — възрази Софи, без да се впечатлява от снизходителното отношение.
	Валентин искаше да каже още нещо, но брат му го изгледа кръвнишки и се обърна към Софи:
	— Каза, че можем да сме ти полезни. Какво искаш да направим?
	— Предлагам ти да се прибереш и да помолиш камериера да ти приготви багаж за няколко дни.
	— Няколко дни! — избухна Валентин. — Клара пътува само с камериерката си. Репутацията й ще бъде безвъзвратно съсипана.
	В момента репутацията на Клара бе последното притеснение на Софи. Основната й грижа бе да намерят момичето живо и здраво.
	— Моля те, приготви си багаж за няколко дни — настоя тя спокойно. Трябваше да внуши на мъжете пред себе си, че знае какво прави и могат да й се доверят. Не искаше да изгуби най-добрата си клиентка заради твърдоглавието и глупостта им. — Щом разбера нещо, веднага ще изпратя да те повикат и ще тръгнем по следата.
	— Ние? — провери дали е разбрал правилно Лонгмор.
	— Вече свикнах с теб, а и не познавам брат ти достатъчно — обясни Софи. — А вие, милорд — обърна се към Валентин тя, — може да се приберете у дома и да измислите добро извинение, което всички от домакинството ви да повтарят, ако някой потърси лейди Клара. Една остра простуда би трябвало да свърши работа и да задържи хората на разстояние за известно време.
	Младият граф изгледа брат си със смесица от недоумение и почуда. Явно не бе свикнал да си има работа с оправни и интелигентни жени, помисли си Софи.
	— Чу, мис Ноаро, Валентин. Ако нямаш по-добри идеи, по-добре я послушай — посъветва го Лонгмор и се обърна към нея.
	— Спомена, че ще ти трябва описание на каретата, нали? По-добре си вземи нещо за писане, защото лично поръчах каретата на Клара и все още помня всеки детайл от нея.
	Малко по-късно трите сестри заедно опаковаха багажа на Софи за предстоящото пътуване. Тя разказа на Леони и Марселина плана си с надеждата те да имат по-добри идеи, защото самата тя виждаше прекалено много пропуски, които не знаеше как да попълни. Уви, имаха твърди малко информация и време да се подготвят, така че просто щеше да разчита на късмета си и да се моли нещо да не се обърка безвъзвратно много.
	— Ще ми се да знаех какво е направил Адерли, за да я тласне към подобно решение — разсъждаваше Софи, докато прибираше чорапите си.
	— Има ли значение — почуди се Леони. — Ще разбереш, когато я намериш.
	— А ти трябва да я намериш, защото иначе не знам какво ще правя с Кливдън — добави още един аргумент към проблемите им Марселина.
	Изгубил сестра си като малък, Кливдън бе приел Клара като родна сестра, когато семейството й го бе взело под крилото си преди толкова много години. Това бе и една от причините никога да не му мине през ума да гледа на нея по друг начин, освен като на любима по-малка сестра.
	— Дай ми мишена — отвърна й Софи. — И без това обещах на Лонгмор да намеря начин да се отърва от Адерли. Но не мога да съм на две места едновременно. Помоли Кливдън съвсем дискретно да изрови всички кирливи ризи на Адерли, защото ще ми трябва всяко оръжие, до което мога да се докопам.
	— Финансовият колапс на Адерли е публично достояние — напомни Леони.
	— Да, но съм сигурна, че има и още нещо. Сценката на балкона бе прекалено нелепо режисирана. Вместо да се бори за жената, която уж страстно обича, Адерли се остави Лонгмор да го удари, а Клара да го предпази от побой. Сигурна съм, че има по-дълбока причина, както и още замесени, така че помоли Кливдън да си държи очите и ушите отворени.
	Софи взе шапката, с която смяташе да пътува, и се зае да й пришива воал.
	— Вероятно мога да разгледам по-обстойно финансовото състояние на Адерли — реши Леони.
	— Двете ще имате достатъчно работа в ателието, докато ме няма — вдигна глава Софи. — Съжалявам, че ви оставям сами.
	— Лейди Клара е вече е част от семейство и благоденствието й е приоритет номер едно за нас — възразиха в един глас сестрите й. — Разчитаме на теб, че ще я върнеш невредима.


	Макар да прекоси Лондон за рекордно кратко време, след като Фенуик почука на вратата му, наближаваше осем и половина вечерта, когато Лонгмор спря каретата си пред кафетерията на площад Пикадили. Слънцето тъкмо залязваше.
	Както обикновено по това време на деня на площада цареше хаос от коне, хора и багажи, защото скоро щеше да отпътува днешната поща и всеки, който не участваше пряко в процесията, искаше поне да наблюдава отпътуването на седемте идентични карети.
	Този път обаче имаше нещо различно, защото Лонгмор бързо забеляза как мъжете са по-въодушевени от обикновено, сбутват се с лакти и не внимават особено дали няма да попаднат под нечии копита или колела.
	Един дълъг продължителен поглед му бе достатъчен да открие причината.
	Вместо обичайния си незабележим камуфлаж, тази вечер Софи бе облечена в едно от последните екстравагантни творения на ателието си. Видение в люляково лилаво с широка яка, падаща свободно по раменете й и бухнали ръкави, тя носеше бяла шапка със зелена, вероятно имитираща листа украса и дълга черна воалетка.
	Изглеждаше едновременно нелепо и зашеметяващо.
	В този момент тя го забеляза и закрачи бавно и преднамерено кръшно към каретата, събирайки погледите на и без друго лъстивата тълпа. След нея ситнеше носач с багажа й.
	Преди Лонгмор да успее да слезе, за да й помогне, цяла орда мъже наобиколи каретата му и той се видя принуден да й подаде ръка от капрата. Тя я пое, задържа я, докато той я гледаше развеселен, след което се качи до него с едно умело движение. Мъжете притихнаха благоговейно, докато тя оправи полите си и се настани, а след това за малко да се сбият с носача, за да качат куфарите й. Той обаче бе достатъчно опитен да не се поддаде на опитите за физическа разправа и умело подреди багажа й върху каретата.
	Лонгмор нетърпеливо дръпна юздите и пришпори конете, за да избегне нежелани сцепи на ревност или агресия от събралата се тълпа, но вместо да се изплъзне, се подреди зад върволицата от пощенски коли.
	— Не е най-добрият момент за отпътуване от Лондон — забеляза той. — Повечето файтони ще поемат на запад по един и същи маршрут покрай Хайд Парк, а ние ще трябва да ги следваме поне до Бромптън Роуд, където ще завием с един от файтоните към Портсмут.
	— Предпочитам да отпътуваме именно с пощенските коли и другите пътнически карети, защото така няма да се набием излишно на очи — възрази меко Софи.
	— И как точно смяташ, че ще останем незабелязани с тази твоя рокля? — не се сдържа Лонгмор. — Нима служи за прикритие?
	— Да — отвърна Софи. — Аз съм новата ти изгора.
	— Ти си моята какво? — Лонгмор не беше сигурен, че я е разбрал правилно.
	— Компаньонка — потвърди Софи. — Аз и сестрите ми сме единодушни, че никой няма да се впечатли, ако те види да отпътуваш с жена със съмнителни морални устои, а и е много по-малко вероятно да разпознаят мен, отколкото теб. Дори жените, които пазаруват от ателието, не отделят време да гледат лицата ни.
	Тя се беше побъркала. Никой човек с нормално зрение не би могъл да не разпознае измамно ангелското й лице — големите сини като сапфири очи, чипото носле и примамливо сочните й устни.
	Софи продължи да му разказва нещо за надменността на благородниците към обслужващата ги работническа класа и склонностите на хората, но той не я слушаше. В главата му отекваше една-единствена мисъл.
	— Ще се представяш като моя любовница — прекъсна я. — Това е опасно амплоа.
	— Напротив — не разбра или подмина намека му тя. — Всичките ми други дрехи са неудобни или далеч по-скучни от тази рокля.
	Искаше му се да я подразни още малко, за да се наслади на палитрата от емоции и мисли, които озаряваха лицето й, докато говореше за дрехи или други предпочитани теми, но имаха неотложна работа за вършене.
	— Какво успя да разбереш за сестра ми? — попита я.
	Според бележката, която му прати по Фенуик, Клара наистина бе поела първоначално по пътя за Кенсингтън, но известно време след това едно пощальонче от Кенсингтън бе докладвало, че възрастна жена с поведението и харизмата на хрътка е питала за най-краткия път до Ричмънд Парк.
	— Престорила се е, че действително отива при пралеля ви, но след това е поела на югозапад — обобщи Софи. — Има ли нещо, което може да я води в Ричмънд Парк?
	— Не и доколкото ми е известно — отвърна й. — Ако трябваше да налучквам, бих предположил Бат, защото като момиче Клара няколко пъти ходи там с родителите ни и се сприятели с приятелките на баба. Не мога да се сетя дори за един човек, при когото би могла да се подслони в Ричмънд Парк.
	— Може и да не знае къде отива — предположи Софи. — Случило се е нещо, което не е могла да понесе, и просто е избягала слепешката.
	Край Хайд Парк имаше малко задръстване и Лонгмор използва моментът да провери Фенуик. Момчето седеше с изправен гръб и скръстени ръце, вперило поглед в притъмняващото небе.
	Лонгмор вдигна преценяващ поглед към облаците, които се събираха на хоризонта.
	Не се притесняваше особено от дъжд, защото предварително бе вдигнал козирката на капрата, а при порой можеше да облече дъждобрана си и да прибере Софи в каретата.
	Отзад нямаше козирка, но Фенуик щеше да се смести до него или да облече своя дъждобран и да извади предвидливо опакования в багажа чадър.
	— Не знам какво е прихванало сестра ми — заговори Лонгмор, когато каретата отново потегли с нормално темпо. — Винаги е било толкова разумна.
	— Разумна и наивна — допълни Софи и едва доловимо трепване в гласа й го накара да се обърне към нея.
	Беше подпряла чело с ръка и лицето й оставаше скрито от воалетката, но всичко в позата й издаваше, че е разстроена.
	— Сега пък какво има? — реагира по-остро на емоциите й, отколкото му се искаше.
	— Тя не знае нищо — сопна му се Софи. — За двадесет и една годишна млада женя тя е притеснително необразована и наивна. — Пое си дълбоко дъх, за да се успокои.
	Лонгмор се улови, че зяпа деколтето й и само клаксонът на пощенския файтон пред него, който се готвеше да завива, го изтръгна от фантазиите му.
	— Не е чак толкова невинна с трима братя като нас край себе си — опита се да я успокои. — Макар че това не я опази от лапите на онзи непрокопсаник — допълни по-скоро за себе си.
	— Една жена може и да си мисли, че познава мъжете, но докато не се случи, докато не я докосне мъж, тя не знае нищо.
	Лонгмор ясно си спомняше реакцията на жената до себе си, когато топлият му дъх милваше шията и гърба й.
	Дали бе възможно тя да не знае онова, което той смяташе, че е научила много отдавна?
	Та това бе нелепа мисъл. Тя бе отраснала в Париж, беше шивачка и ходеше… както ходеше.
	— Може би е точно това — прекъсна размислите му Софи. — Може би просто е имала дори по-малко опит от другите момичета на нейната възраст. Та едва преди месец лорд Кливдън се ожени за сестра ми и я освободи от оковите на планирания брак. Осъзнала свободата си, тя просто е искала да й се наслади, както правят всички момичета през първия си Сезон.
	— Ваши благородия — долетя гласът на Фенуик, точно когато Лонгмор понечи да й отговори. — По-добре си облечете дъждобраните, а вие се приберете в каретата, мис. Задуха източния вятър.
	— Той да не е ветропоказател? — опита се да се пошегува графът.
	— По-добре побързайте, ваше благородие — продължи момчето.
	В този момент дъждът се изля като из ведро.


>	Седма глава

	Вятърът се усили и заблъска дъждовните струи във всички посоки, така че и козирката не успяваше да предпази Лонгмор от водата.
	Опитен кочияш като него винаги успяваше да преведе впряга си през всяка буря, стига да нямаше гръмотевици и светкавици, които да стряскат конете. Затова Лонгмор продължи напред, следван неотлъчно от бурята.
	Пълната луна, която се надяваше да осветява пътя им, бе едва различима мъждива точка, ако посмееше да вдигне лице срещу блъскащите го от всички страни вятър и дъжд. Дори светлика на лампите, окачени до капрата, не стигаше, за да види повече от опашките на конете пред себе си и то не през цялото време.
	Когато подминаха Елм, вече караше на сляпо и единствено звънеца на пощенската карета в далечината пред него му подсказа, че са подминали още едно населено място по пътя си.
	Селата, през които минаваха, бяха потънали в мрак и напълно неразличими в бурята.
	Фокусиран изцяло върху пътя, Лонгмор се сепна и обърна поглед назад към Софи, която бе станала необичайно тиха.
	Единствено вкопчената й в покрива на каретата ръка издаваше безпокойството й.
	Отново насочи вниманието си към пътя, но част от съзнанието му се възхити на смелостта и стоицизма й — всяка друга жена на нейно място вече щеше да плаче и да го моли да спрат.
	Заради принудително забавеното им темпо му се струваше, че пътуват от часове, но здравият му разум му подсказваше, че още не са излезли напълно от широките очертания на града, защото не бяха стигнали дори моста Пътни.
	Не след дълго в далечината забеляза по-отчетливи светлини и размазаната от дъжда фигура на спрял файтон. Явно все пак щяха да минат през моста същата вечер.
	Когато служителят на хазната дойде да събере таксата им за преминаване, Лонгмор се възползва от момента да подаде допълнителна монета и да изкопчи възможно повече информация от него.
	Макар и с нежелание заради пороя, мъжът потвърди минаването на луксозна карета с един кон и две жени на капрата, които са питали за пътя към Ричмънд Парк. След още малко настояване и още една монета от страна на Лонгмор повтори и упътванията, които им бе дал, след което се извини и избърза обратно към убежището си.
	— Ричмънд Парк — опита се Лонгмор да надвика бурята. — Какво, по дяволите, има там?
	— Чувала съм, че е много красиво — отвърна Софи.
	— Мислиш, че е отишла да разгледа забележителностите ли?
	— Надявам се. А и това ще я успокои.
	Лонгмор замълча, за да се съсредоточи върху преминаването на стария, павиран мост, станал особено хлъзгав и опасен заради поройния дъжд.
	Мразеше да се движи бавно, но се налагаше да се придвижват много внимателно. Когато конете най-сетне стъпиха обратно на утъпкания път, Лонгмор изпусна затаения си дъх. Въпреки дъжда и вятъра тялото му лепнеше от пот.
	Замисли се, че водата сигурно вече бе успяла да намокри и дрехите на Софи, защото, макар и затворена със стени и покрив, каретата му имаше два отворени прозореца, през които вятърът и дъждът вилнееха на воля.
	Въпреки неудобствата и безумното време, Софи не се бе оплакала пито веднъж и Лонгмор не спираше да се чуди на характера й, докато разсъждаваше как е най-добре да продължи предвид неблагоприятните обстоятелства.
	Решението му бе наложено от ярка мълния, която разцепи небето в далечината пред тях, последвана от зловещия тътен на падналия гръм. Ожесточеният вятър насочваше дъжда направо в тях.
	Софи бе ужасена до мозъка на костите си.
	Сърцето й блъскаше толкова силно, че се чувстваше замаяна и се страхуваше да не припадне и да се свлече от каретата. Ако паднеше, Лонгмор дори нямаше да забележи в цялата тъмница наоколо.
	В уюта и спокойствието на дома си преживяваше и най-проливните и мълниеносни бури с хубава книга и чаша вино, като намираше барабаненето на дъжда по покрива за успокояващо.
	В този порой обаче нямаше нищо успокояващо.
	Като истинско градско чедо тя нямаше спомен някога да е била в провинцията, още по-малко вечер и по време на буря. И макар да знаеше, че Лонгмор е известен в града с невероятните си умения на капрата и не би рискувал живота им, за да не провали начинанието им, Софи се чувстваше вцепенена от ужас.
	Притеснението й за лейди Клара бе изместило от съзнанието й всички мисли за евентуалните неудобства или несгоди по пътя, а и вечерта бе толкова приятно мека, с ярък залез и още по-ярка луна на небосвода. Нищо не предвещаваше апокалипсисът, който ги бе застигнал по пътя.
	Тътенът на далечна гръмотевица я сепна толкова рязко, че тя подскочи на мястото си.
	— Добре ли си? — долетя секунда по-късно загриженият глас на Лонгмор.
	— Напълно — излъга го по-смело, отколкото се чувстваше.
	— Радвам се, но конете няма да могат да продължат в буря с мълнии и гръмотевици и ще се наложи да пренощуваме — съобщи й той. — Съмнявам се, че ще си особено полезна на сестра ми, ако си счупиш врата в канавката заради подплашен кон.
	Облекчението й бе само частично, защото нощувката означаваше излишно забавяне по пътя. Въпреки това Лонгмор бе прав и нямаше смисъл да рискуват живота на конете или своя. Просто на другия ден щяха да тръгнат възможно най-рано.
	Сякаш прочели мислите й пред тях се появиха мъждукащите светлини на странноприемница и след няколко минути Лонгмор буквално я измъкна на ръце, докато конярите и слугите се суетяха около каретата, конете и багажа им.
	— Погрижете се за момчето, ако не се е удавило, изсушете го и го нахранете — поръча Лонгмор, преди да я хване под ръка и я въведе в странноприемницата.
	Минути по-късно Софи отръскваше водата от дъждобрана и пътната си пелерина, докато Лонгмор разговаряше с хазяина с типичния ти, нетърпящ възражения маниер.
	— Да, искаме две стаи. Леля ми иска да има собствени покои и най-добре извикайте камериерка, която да се погрижи за комфорта й.
	Софи се обърна и улови веселото пламъче в очите му, с което той очакваше реакцията й. Кривата му полуусмивка бе достатъчна, за да накара кръвта да закипи във вените й, но тя си наложи да се овладее и да изчака да я настанят в стаята й.
	Докато чакаха стопанина да се върне с ключовете и камериерка, Лонгмор погледна часовника си.
	— Това е скандално — промърмори. — За два часа сме изминали по-малко от осем мили.
	— Клара със сигурност няма да пътува в такова време — опита се да го успокои Софи. — Ако е посетила парка, със сигурност би спряла в някой хан по пътя.
	— Надявам се — отвърна Лонгмор. — Но кой знае какво си е наумила. Може да бъде изключително вироглава и тогава дори Дейвис не успява да я разубеди. Мисля, че ще накарам Фенуик да се ослуша и да разпита конярчетата, защото те със сигурност ще знаят повече от съдържателя на това място.
	В този момент се появи хазяина им, съпроводен от невзрачно на вид, но чисто облечено миловидно момиче, което поведе Софи към стаята й, докато Лонгмор остана да уговори грижата за конете, вечеря и закуска за другия ден.


	Междувременно, на по-малко от десет мили разстояние, в гостилницата в Ешърс Беър, лейди Клара седеше до огъня и разглеждаше картата на страната.
	— Ще отидем в Портсмут — съобщи на Дейвис. — И без това вече сме по пътя за там, а е само на ден разстояние. По-малко от шейсет мили.
	— Лондон е едва на двайсет мили, милейди — отговори камериерката й.
	— Няма да се върна обратно, Дейвис! — възрази бурно Клара. — Няма да се върна обратно при него! Не и след това, което ми причини. Не и след като бях толкова глупава да се вържа на празните му брътвежи, а лейди Бартхам, единствена от всички вас да ми отвори очите. Ако той наистина ме обичаше и уважаваше, както твърдеше, нямаше да постъпи така, както постъпи с мен на бала.
	Пламенният й изблик бе последван от кратка тишина, а след това:
	— Портсмут е опасен град, милейди. Пълен е с моряци, бордеи, търговци и друга паплач…
	— Но е близо — упорстваше Клара. — А и е пристанище, от което мога да се кача на кораб и да отплавам. Няма как да е толкова опасно, щом хората ходят на пътешествия. А и без това вече съм опозорена. Защо да не разгледам света. Спомням си как баба ми разказваше колко много други държави и различни хора има по света, освен Англия. Не знаеш колко ми липсват излетите ни до Ричмънд Парк и Хемптън Корт с приятелките й.
	По-рано същия ден Клара бе отишла до парка с надеждата, че духът на баба й ще се появи и ще й каже какво да прави. Това, естествено, не се случи и тя отиде в Хамптън Корт, където единствената жива приятелка на баба й, лейди Дъруич, й каза да не бъде такава глезла и да се прибира в Лондон при бъдещия си съпруг.
	Клара не знаеше къде отива и повече от всякога имаше нужда от подкрепата на любящ и мъдър човек като покойната си баба. Именно заради това Портсмут й се стори толкова добра и лесноизпълнима идея. А после… където и да е, само не и в Лондон. Само не при него.
	Стаята на Софи бе малка, но чиста, а камериерката гореше от желание да й угоди, погрешно сметнала я за благородничка заради скъпите й дрехи.
	След като получи помощ с дрехите си, Софи помоли момичето за вечеря и топла вана и щедро се отплати за услугите му.
	Опитът й от Париж я бе научил, че винаги трябва да има под ръка пари за бакшиш и подкуп, ако иска да свърши работата си бързо и успешно.
	Така и стана, защото получи вечерята и ваната си буквално за минути, а докато си приготвяше чисти дрехи от куфарите, камериерката й разпали хубав огън и й пожела спокойна нощ.
	Оказа се, че е прекалено разстроена и изнервена заради лейди Клара и бурята навън и едва успя да хапне няколко залъка. Прецени, че в това състояние ще е по-добре да се изкъпе, а после да се отпусне с чаша вино до камината.
	Добре че бе донесла любимия си сапун с лавандула и розмарин, който й помогна да отмие напрежението от тялото си и яйчената помада от косата си, а освен това прогони с аромата си част от страховете й.
	Малко повече от час след пристигането си в странноприемницата Софи седна с чаша вино пред камината, облечена в една от любимите си нощни ризи и завита в халата си.
	Отпи и почувства как напрежението започва да напуска тялото й и умът й се избистря.


	Стените на странноприемницата бяха от големи камъни и бурята отвън не бе нищо повече от хипнотично шумолене по прозореца.
	Припомни си дъждовните дни в Париж и рехавия лондонски дъжд миналата седмица, когато отиде да чака Лонгмор пред клуба му. Докато се преструваше, че разглежда една от витрините, наблюдаваше как той се приближава към нея през улицата. Краката му изглеждаха още по-дълги и стройни в добре скроените панталони… палтото му очертаваше широките му рамене и загатваше за силните мускули на ръцете му… белият шал, завързан небрежно-елегантно на шията му, подчертаваше цвета на очите и косата му и очертаваше волевата му брадичка. Движеше се с ленивата грация на хищно животно, несравнима комбинация между денди и уличен нехранимайко… толкова атлетичен и силен… би искала да бъде негова шивачка…
	Боже, какво гореше?
	Лонгмор се опита да не мисли къде е сестра му в тази буря.
	Беше достатъчно разумна, за да пощади коня си и да не се забърква в излишни неприятности, още повече че вероятно разчиташе на преднината от цял един ден, преди да разкрият бягството й.
	Докато съзнанието му се бореше да изключи ужасните картини на насилие над сестра му, които си представяше, сетивата му не бяха напълно изключили случващото се в съседната стая. Бе доловил заглушения диалог между Софи и камериерката, движещи се хора из стаята и шум от вода.
	Софи си вземаше баня.
	Това бе значително по-умиротворяваща картина, върху която да се съсредоточи.
	Повтори си, че безпокойството за Клара няма да доведе до нищо, а само ще го изтощи и направи негоден за път на другия ден. Отвори бутилката с вино, която го чакаше в стаята му и прати да му донесат втора.
	Съблече сакото си и го даде на прислужника, за да го изсушат и изчеткат, а след това се настани на стол до камината, за да изсуши панталоните и ризата си. Отпи от виното.
	След втората чаша почувства как мислите му се подреждат. Клара не бе безотговорна глупачка и със сигурност бе отседнала в прилична странноприемница, за да изчака бурята и да обмисли какво ще прави.
	Виното и оптимистичните мисли го успокоиха и започна да се унася. Тъкмо вдигаше крака на перилото пред камината, когато Софи изпищя.
	Скочи от стола си и се спусна към вратата между стаите им, която отказа да се отвори. Отстъпи и я разби с ритник, за да види как Софи подскача, издавайки смешни звуци от страх. Опиваше се да свали халата си, но явно връзките му се бяха заплели. Лонгмор забеляза как единият край на дрехата гори.
	Стигна до Софи с две отривисти крачки, разкъса връзките, с които тя се бореше, свали халата и го хвърли във ваната.
	— О! — изписка тя. — О!
	— Добре ли си? — попита я и без да дочака отговор, я завъртя, за да я огледа от горе до долу за следи от изгаряне. С изключение на няколко прогорени дупки по подгъва на нощната й риза не забеляза други последици от инцидента.
	— Какво, по дяволите, правеше?
	Въпреки дантелите, с които бе обточена по яката, ръкавите и колана, нощната й риза бе от въздушен муселин, през който лесно можеше да проследи очертанията на голото й тяло.
	Кръвта избухна в главата му, погледът му се замъгли и той стисна зъби, за да се въздържи.
	Нито мястото, нито моментът бяха подходящи за подобни действия.
	Защо не? — пошепна една предателска част от съзнанието му.
	Игнорира я.
	— Пияна ли си? — поиска да разбере. — Спъна се и падна в огъня?
	Софи бърникаше в един от куфарите си и явно не чу въпроса му. Обърна се към него загърнала най-интересните части от тялото си с голям разноцветен шал и недоумяващо изражение на лицето.
	Най-напред Лонгмор я бе огледал, за да се увери, че не е пострадала, но след това откри колко ефирна е нощницата й. Сега забеляза, че косата й е още мокра от къпането и се спуска на тежки влажни кичури върху гърдите и гърба й. Беше дълга и гъста. На места кичурите бяха започнали да изсъхват и от кестеняви ставаха меднозлатисти.
	Дишането му се учести и кръвта започна да се спуска към долната половина на тялото му.
	Не сега!
	Но защо не?
	— Какво, за бога, се случи? — попита я вече по-меко. Забеляза бутилката вино на масичката до камината. — Колко чаши изпи?
	— Не съм пияна — възрази. — Бях твърде напрегната, за да заспя. Изкъпах се.
	— Чух — изплъзна се от устата му.
	Очите й се разшириха от изненада.
	— Мислех да шпионирам през ключалката, но едва ли щях да видя нещо интересно и предпочетох топлината на камината и спокойствието на бутилката вино. Просто не си струваше усилието.
	Софи премести поглед от вратата между стаите им към ваната, а после и към него.
	— Решил си, че не си е струвало усилието? — попита саркастично.
	— Ами да — отвърна той престорено небрежно. — Не знам какво ме прихвана, но така и не разбрах как от мокра започна да гориш.
	— Не просто се изкъпах, но и измих косата си, за да се успокоя, а и да махна яйчената смес. После трябваше да я изсуша и седнах до камината, но явно съм задрямала, смъкнала съм се на стола и халатът ми се е подпалил. Не успях да го развържа веднага и затова се изплаших. — Преглътна и замига усилено. — Благодаря ти, че ме спаси. С-съжалявам, че причиних толкова много п-проблеми.
	— За мен беше вълнуващо — призна си ухилен.
	— Не обичам да е в-вълнуващо по този н-начин.
	— За бога, нали няма да плачеш сега — притесни се Лонгмор. — Не може да си разстроена, задето съсипах халата ти?
	— Не, разбира се, че н-не.
	— Защото не те шпионирах през ключалката?
	— Н-не ставай смешен!
	— Тогава защо плачеш?
	— Не плача! — Продължи да мига ожесточено. — Добре съм!
	— Не, не си.
	— Аз просто… Не спирам да си мисля, че ако бях поговорила с лейди Клара, щях да разбера какво се случва и да го предотвратя. Казах ти, че ще се погрижим за Адерли, но тя не знаеше това и сега избяга. От самото начало трябваше да направя нещо. Да я предпазя…
	Закърши ръце, за да се успокои, и закрачи из стаята.
	Лонгмор застана пред нея, хвана я за раменете и я разтърси лекичко.
	— Спри се, говориш небивалици.
	— Толкова съм притеснена…
	Вдигна брадичката й с ръка, за да я погледне в очите и видя как два малки океана се обгръщат с мъгла. Малка капка се търкулна от ъгъла на едното й око и капна на ръката му. Устните й трепереха.
	Не беше нито времето, нито мястото.
	Не искаше да прибързва.
	Но тя отново понечи да размаха ръце, гърдите й се развълнуваха под муселина и всяка мисъл се изпари от съзнанието му.
	Наведе се и превзе устните й със своите.
	Целувката бе като всяко нещо, което правеше — импулсивна, дива, ненаситна и изискваща.
	Нито за миг не му мина през ум да бъде внимателен, защото по начало правеше всичко, без да се замисли.
	И пропадна.
	Започна да пада от висока скала към дълбоко, ласкаво море.
	Пропадаше в нея. Тя имаше вкус на море, заради солта на сълзите си и на виното, което беше пила. Ароматът на кожата й изпълни сетивата му. Потъваше в топъл и ласкав свят. Лавандула и още нещо изпълваха въздуха, а това отключи спомен за слънцето на Тоскана и вила, заобиколена от лавандула и жасмин.
	Почувства се необяснимо щастлив, притискайки я инстинктивно към себе си. Бе прекалено прекрасна, за да разбере, но, господи, как я искаше.
	Устните й се разтвориха под неговите, сочни и гостоприемни. Тялото й се разтопи върху неговото сякаш това бе най-естественото нещо на света. Обви ръце около врата му и притисна гърди към неговите. Тялото й бе нежно и заоблено, а той чувстваше как изгаря все по-силно и по-болезнено, докато се опиваше от вкуса и аромата й, от начина, по който нежните й извивки пасваха на тялото му.
	Спусна ръце надолу, обхвана задничето й и го притисна към себе си. Тя ахна насред целувката и колкото и естествена да бе реакцията й, тя му подейства като студен душ.
	Лонгмор дръпна ръце от дупето й и се насили да прекрати целувката.
	Направи една нестабилна стъпка назад, а после и втора.
	Големите й сини очи бяха притворени и нефокусирани и тя трепереше едва забележимо. Шалът лежеше около краката й.
	— Господи! — промълви тя. — Господи!
	Софи наклони глава на една страна и го изгледа изпитателно, както пияница би се опитал да фокусира погледа си.
	По дяволите!
	Това бе първата й целувка.
	Никой не я бе целувал досега.
	Това бе напълно невъзможно.
	Не, не беше.
	Да, беше.
	Нямаше значение. И в двата случая трябваше да се измъкне колкото е възможно по-бързо.
	— Недей — започна той. — Да. Правиш. Така. Повече.
	— Да — отговори с блажена усмивка тя.
	— Не мога да понасям истерии — каза той категорично.
	— Да — повтори тя.
	Той също се чувстваше замаян и не можеше да я види достатъчно ясно. Но виждаше леглото зад нея. Само на няколко стъпки. Подканящо.
	Защо да не приеме поканата?
	Защото… не знаеше защо. Нито защо не.
	Обърна се и излезе от стаята.
	Софи го наблюдаваше как се отдалечава като през мъгла.
	Рязкото тропване на вратата я откъсна от съзерцанието на съвършената му фигура и я накара да подскочи и потрепери.
	Поклати глава. Затвори и отвори очи. Прокара език по устните си… както бе направил той преди малко.
	Пристъпи до масата и изпи на един дъх виното в чашата си, за да си даде кураж.
	Пристъпи до вратата между стаите им и я отвори.
	Лонгмор застина с чаша вино в ръка.
	— Не — каза Софи. — Категорично не.
	— Какво казваш? — не разбра Лонгмор. — Да не си се побъркала?
	— Беше само миг, но ти не можеш повече да правиш така. Не можеш да си такъв идиот.
	— Махни се! Не знаеш ли, че си почти гола?
	— Няма значение. Трябва…
	Няма значение?! Чуй ме, госпожичке Невинност. Има много неща, които нямат значение за един мъж, но полуголите жени не са сред тях.
	— Нямаше време да се облека — обясни тя. — Трябва да ти го кажа, докато не съм размислила.
	Лонгмор прокара ръка през косата си.
	— Не трябва да ми казваш нищо. Трябва да си вървиш в стаята.
	— Не мога да имам връзка с клиенти — каза тя. — Лошо е за бизнеса.
	— Бизнес?!
	— Не ми казвай, че не си клиент!
	— Кога, по дяволите, съм си купувал рокля за последно, умнице?
	— Всеки мъж, който може да отвори сметка на жена при нас, е наш клиент. А ние не искаме жените да се отказват от нас, защото смятат, че преследваме мъжете им.
	— Искаш да ми кажеш, че всичко това е заради ателието?
	— Да — потвърди тя. — И ако ме целунеш още веднъж, ще те намушкам.
	Обърна се и влезе в стаята си, затръшвайки вратата след себе си.
	Наля си чаша вино, но си наложи да я изпие по-бавно, за да се успокои. Сърцето й биеше толкова бързо и силно, че й причиняваше болка. Беше едновременно ужасяващо и освобождаващо да направи точно противоположното на онова, което искаше да направи в действителност.
	Но в момента трябваше да мисли единствено за ателието, а това означаваше да спаси Клара независимо колко трудно можеше да се окаже това.
	Софи беше Ноаро. Усмихна се. Ако беше лесно, нямаше да й бъде толкова интересно.


>	Осма глава

	_Имението Уарфорд_
	_Събота, 6 юни_
	— Болна? — повтори Адерли. — Не е нищо сериозно… надявам се?
	Клара бе здрава като бик. Не, като крава. Беше всичко друго, но не слаба или болнава.
	— Надяваме се, че не е много сериозно — отвърна лорд Валентин. — Може да се простудила миналата вечер у пралеля. Къщата е стара и неподдържана. Нощем става много влажно и студено.
	— Простуда — отново повтори Адерли. Самият той се чувстваше приет студено. Атмосферата в имението Уарфорд бе доста потискаща.
	По-потискаща от обикновено, ако изобщо бе възможно. Като цяло се отнасяха към него с хладно безразличие. Лейди Уарфорд го гледаше така, сякаш е помирисала нещо развалено, но възпитанието й я спира да го изрече на глас. Това, комбинирано с насилената й учтивост, бе просто ужасно. Клара започна добре, но постепенно започна да се отдръпва все повече и повече от него.
	Не че чувствата им имаха някакво значение. Всеки го знаеше. Можеха да се съпротивляват колкото си искат и лейди Уарфорд можеше съвсем неделикатно да му напомня за по-нисшия му произход при всеки удобен случай, но той нямаше да се махне и те не можеха да си позволят той да се махне.
	Единственото, което не беше предвидил, бе Клара да се разболее.
	При това смъртоносно, ако съдеше по знаците.
	Изражението на лорд Валентин бе категорично погребално. Адерли почувства как стомахът му се свива болезнено.
	Тя не можеше да умре. Не и преди сватбата.
	— Има ли нещо, което мога да направя? — поинтересува се.
	— Мога да ви уверя, че за сестра ми се грижат специалисти и се надяваме да бъде отново на крак в най-скоро време — отвърна Валентин безизразно.
	Не звучеше убедително.
	Притеснен и ядосан Адерли си тръгна.
	Беше посветил месеци на това да я омае. Време, което можеше да посвети на друга.
	Не можеше да умре. Щеше да бъде дяволски неудобно. Кредиторите му едва ли щяха да изчакат погребението, за да го погнат отново.


	Когато се настаниха в каретата на другата сутрин, Лонгмор се чудеше какво го бе прихванало предишната вечер, че не се възползва от предоставената му възможност.
	Реши, че явно е бил прекалено изненадан. Беше наистина слисан да разбере, че Софи е толкова неопитна.
	Обикновено бързо се възстановяваше от изненадите, но най-напред сестра му избяга, после Софи се запали, а след това и целувката.
	Нищо чудно, че след това дълго се мята и не можа да заспи. Въпреки това бе достатъчно отпочинал и в добро разположение на духа, за да види нещата от по-различен ъгъл.
	Може би Софи не бе съвсем неопитна, а просто твърде претенциозна към мъжете, които допуска до себе си, все пак бе французойка, така че защо да не бъде той мъжът, който ще обогати познанията и репертоара й?
	Вярно, досега не бе имал отношения с неопитна жена, но бе винаги готов за нови преживявания.
	Е, тя му каза да не я докосва повече, но това бе след, а не преди целувката.
	По време на целувката тя откликваше по всички възможни начини.
	Сутринта го поздрави лъчезарно на закуска и в поведението й не успя да открие нищо мрачно.
	Същото се отнасяше и за роклята й за път, която този път бе екстравагантно творение в сиво и розово, с толкова много дантелки и панделки, че само мисълта как сваля всичко това от нея го накара да се ухили до уши като идиот.
	Денят започваше весело, а предвид факта, че днес щяха да обикалят Ричмънд Парк бе повече от добре дошло.
	Това, което Софи видя от Ричмънд Парк, бе наистина красиво. Макар да бе градско чедо, тя бързо оцени притегателната сила на природата, особено толкова естествена и близка до дивото. Представи си как лейди Клара гледа към Лондон от някое възвишение и се чувства достатъчно отдалечена и в безопасност от проблемите си.
	Но знаеше, че тя не е в безопасност, защото нямаше никаква представа как да се грижи за себе си, а една камериерка не беше достатъчна.
	Не искаха да се разбира, че са по следите на избягала благородничка и затова съчиниха проста история за пред пазачите в парка. Кочияшът й бил забравил тефтера й и портмоне с дребни пари в последната странноприемница, в която са отсядали, и сега те искаха да ги върнат на собственика им.
	Бяха направили почти пълна обиколка на парка, преди двама от пазачите да си спомнят за Клара и как спътничката й ги е попитала за най-прекия път до Хемптън Палас.
	Дотук с надеждите ни, че се е върнала в Лондон — констатира Лонгмор, когато отново поеха на път.
	— Поне имаме следа — опита се да бъде позитивна Софи.
	— Чувствам се сякаш преследваме митичната златна гъска. Само да ми падне в ръчичките, такъв пердах ще й хвърля.
	— Лесно ти е на теб — констатира Софи. — Ако някой те засегне или обиди, просто го просваш на земята с юмрук. Какво може да направи сестра ти в такава ситуация?
	— От нея не се очаква да прави нищо. Тя е момиче.
	— Значи трябва просто да търпи? Минавало ли ти е през ума колко унизително се чувства? Колко ужасно е да знае, че така наречените й приятели я смятат за поредната лековерна глупачка, без да има начин да им отвърне? Може ли да си представиш как се чувства?
	— Чувства?! — повтори саркастично графа и на нея й се прииска да го удари.
	— Да, чувства — натърти Софи. — Клара не може да ги удари. Не може да им отвърне. Затова е избягала. Било е или бягство, или лудост, не се съмнявам. Безпокоя се за нея и ми се иска да не го беше правила, но не мога да не призная, че й се възхищавам за смелостта да зареже всичко и просто да си тръгне. Постъпила е смело.
	— По-скоро безотговорно — възрази тихо Лонгмор. — Глупаво и безотговорно.
	— Като брат си — не му остана длъжна Софи.
	— Не мога да възразя — призна той.
	Признанието й беше изненада за него, при това не единствената.
	Когато Хемптън Палас се появи на хоризонта пред тях, Софи буквално изписка от въодушевление и заподскача на седалката до него.
	— Никога преди ли не си виждала дворец? — учуди се Лонгмор.
	— Кога бих могла? — отвърна тя, все още усмихната. — От три години насам целият ми свят е Лондон и макар да си мислех, че е достатъчно голям и разнообразен, излиза, че съм се заблудила.
	— И не сте правили излети по реката?
	— Притежаваме ателие, което е отворено дванадесет часа на ден през шест дни от седмицата. Нямаме време за подобен лукс.
	А Софи работеше дори до много по-късно, когато събираше сведения за списанието на Фокс, осъзна Лонгмор.
	Като човек, който не бе работил нито един ден през живота си, осъзна, че не знае нищо за живота на работническата класа.
	Нито за сестра си, както изненадващо се оказа.
	Не беше сигурен, че ще може да преживее още една подобна изненада.
	— Знам защо Клара е дошла тук — възкликна изведнъж.
	Думите на Софи го бяха накарали да се замисли кога за последно бе видял сестра си искрено щастлива.
	Макар Лонгмор да не се бе отбивал при близката приятелка на баба си от години, пазачите на портата го разпознаха и с охота го информираха, че предния ден сестра му също е идвала да посети лейди Дъруич.
	Опита се да пришпори Софи да го следва по-бързо, но тя бе искрено пленена от всяка тухличка и орнамент в имението и буквално не можеше да помръдне.
	— Разбирам, че всичко тук е пленително за градско момиче като теб и обещавам да дойдем пак, но сега трябва да се фокусираме върху основната си цел — лейди Дъруич.
	— Разбирам — кимна Софи.
	— Не играй роля, а просто бъди себе си — инструктира я Лонгмор.
	— Модистка?
	— Лейди Дъруич е почти на сто години и едва ли има нещо, което може да я изненада. Така че просто ме остави да те представя като своя… специална приятелка и всичко ще бъде наред.
	— За това можеш само да си мечтаеш, но обещавам да се преструвам толкова добре, че да повярваш в истинността на връзката ни — усмихна му се сладко.
	Малко след това спретнат лакей ги отведе в приемната на лейди Дъруич.
	За близо деветдесетте си години тя изглеждаше в цветущо здраве и единствено бръчките по лицето и ръцете й издаваха тежестта на годините, които носеше.
	— Лонгмор, не съм те виждала от години — поздрави го тя и му подаде ръка за целувка. — В последно време семейството ти ме изненадва с вниманието си. Вчера оттук мина Клара, което несъмнено е довело и теб. Малката глупачка ми каза, че е избягала от неприятен брак, но се изненадах, когато разбрах обстоятелствата. Наистина смятах, че с баба й сме й налели повече разум… — В този момент прозорливия й кехлибарен поглед се спря върху Софи. — Коя е тя?
	Старата дама си сложи очилата и преднамерено дълго измерва с поглед спътницата му, оглеждайки всеки детайл от безумния й тоалет.
	— Изглежда ми позната, но не е Феърфакс — обърна се въпросително към Лонгмор.
	— Действително е така, лейди Дъруич. Позволете ми да ви представя мис Ноаро, известна модистка.
	Софи направи дълбок и грациозен реверанс, точно както бе постъпила и при представянето й на Валентин.
	Лейди Дъруич кимна одобрително.
	— Мис Ноаро е модистката на Клара — почувства се длъжен да обясни графът. — Тя е много загрижена за благополучието на сестра ми.
	— Спри да говориш глупости — сряза го домакинята им. — Знам, че ти е трудно, но положи малко усилие. Нямам излишно време за губене, така че нека младата дама говори от свое име.
	— Благодаря ви, лейди Дъруич — усмихна се Софи. — Въпреки всичките неоспорими качества на лорд Лонгмор, като вкусът му към дрехите, завидните умения на капрата и ненадминатото дясно кроше, не бих могла да го натоваря с отговорностите на тактичността и дипломацията. В същото време чувствам, че лейди Клара ще има силна нужда от тактично убеждаване, когато я намерим.
	— Не знаете колко сте права, мис Ноаро — съгласи се лейди Дъруич. — Започвам да си мисля, че когато дойде при мен, клетото дете бе доста объркано.
	В този момент на вратата се почука и влязоха прислужничките с чая и сандвичите. Лейди Дъруич с радост влезе в ролята си на домакиня и Лонгмор усети как все повече се откъсва от разговора между двете жени.
	Долови смътно възторга, който Софи изрази от провинцията и любезностите, които си размени с домакинята им за подредбата на имението.
	— Клара винаги е била много упорито дете — беше репликата, която привлече обратно вниманието на графа. — Хората обаче не го забелязват — констатира лейди Дъруич.
	— Ангелската й красота кара идиотите да й пишат всякакви глупави стихове. Изобщо не я познават — намеси се и Лонгмор.
	— Според мен я подценяват — допълни го Софи. — Виждат колко е красива и си мислят, че няма и капка мозък.
	— Тя е жена — забеляза графа. — За какво й е мозък?
	— За да се справя с мъжете, които нямат никакъв — не му остана длъжна Софи. — Не е лесно — обърна се отново към лейди Дъруич. — Може би, милейди, ако може да ми разкажете ковкото се може повече за разговора ви с Клара, ще разбера какво я е накарало да избяга и какви са намеренията й.
	Това щеше да отнеме цяла вечност.
	Лонгмор стана и отиде до прозореца, но гледката към безукорно поддържаната морава с тухлен зид около нея не успя да го разсее.
	Опита се да следи с половин ухо разговора на жените зад себе си, но това се оказа сложна задача, защото лейди Дъруич скачаше от тема на тема, спомняше си разни случки и постоянно се отплесваше.
	Двайсетина минути по-късно разговорът не беше довел, до нищо, което да им послужи при издирването. Лонгмор реши, че не бива да губят време.
	— Съжалявам, че се налага да прекъсна очарователния поток на спомените ви, лейди Дъруич — намеси се в разговора Лонгмор, — но денят преваля, а ние все още не сме открили накъде е поела Клара, след като е тръгнала оттук.
	— Нетърпението на младостта — констатира лейди Дъруич. — Това казах и на Клара. Така и не можа да ми обясни какво я е прихванало, че е излязла с онзи нехранимайко Адерли без придружител. Подозирам, че това няма нищо общо с него.
	— Как така няма нищо общо с него — не се стърпя графът. — Та той разсъблече сестра ми пред половината лондонско общество, а после се опита да се направи на галантен и уж да прикрие факта, който нямаше как да бъде прикрит.
	— Мило момче, ако той наистина е бил галантен, нямаше да му се налага да прикрива нищо — обясни лейди Дъруич. — Ако той наистина мисли за сестра ти, изобщо не би я извеждал на терасата. Разбира се, не съм казала това на Клара, защото не исках да я разстройвам допълнително. Тя обаче вече го знаеше. Именно това я бе тласнало към тази отчаяна постъпка. Разказа ми как онази отрепка Бартхам й е натрила носа с истината за поведението на Адерли, при това пред слушатели. Клара каза, че би могла да се справи с опетнената си чест, но не може да понесе факта, че причина за това е мъж, който я презира. Опитах се да я придумам, да я успокоя, но знаете колко навътре приема всичко. Баба й щеше да знае как да се справи с нея. Тя винаги намираше начин да я успокои и приласкае. Но аз със същия успех щях да си говоря на стената. Наистина не виждам как може да се оправи тази каша, а и тя също не смята, че нещо може да се промени за добро. Точно затова се страхувам за нея.


>	Девета глава

	— Би останала да пренощуваш тук, ако те оставя, нали? — подразни я Лонгмор по-късно, когато излизаха от имението. Софи не преставаше да се спира и възхищава на картини, гоблени и фрески по стените.
	— Просто се опитвах да науча колкото е възможно повече за Клара, защото очевидно няма да ни е лесно да я убедим да се върне с нас в Лондон. Всяко късче информация може да ми бъде полезно — обясни му спокойно.
	Лонгмор не искаше да разбира повече.
	Разкритието на лейди Дъруич след пламенната реч на Софи в защита на сестра му го бе извадило от равновесие. Трябваше или да излезе от това уютно жилище, или да удари нещо.
	Вече не искаше да убие Адерли. Смъртта бе прекалено милостиво наказание за онова, което нещастникът бе причинил на сестра му. Заслужаваше да бъде наказван всеки ден през целия си живот и красивото му, самодоволно лице да бъде размазвано отново и отново заради начина, по който бе наранил Клара.
	— Трябваше да се махна от женския ви разговор за чувства — реши да бъде донякъде искрен Лонгмор. — Далеч по-полезно се оказа да поговоря с персонала. Дейвис е питала един от градинарите за добри местни странноприемници. Той си спомни коя й е препоръчал, така че е крайно време да тръгваме натам.
	— Не мисля, че е редно да тръгваме, докато си толкова разстроен — отвърна Софи.
	— Не съм разстроен! — възрази Лонгмор. — А дори и да бях, това не би се отразило на шофирането ми.
	— Ти си страшно разстроен — настоя Софи. — Заради онова, което ти казах за Клара ли? А след това и думите на лейди Дъруич. И сега сигурно искаш да убиеш някого, или поне да го удариш. А пък не можем да си позволим да се сбиеш, защото ако те арестуват…
	— Няма да ме арестуват.
	Софи застана пред него.
	— Изслушай ме! — Накара го да спре и го хвана за ръката. — Аз ще се погрижа за проблема на сестра ти.
	— Ти! — избухна най-сетне графът. — Това не може да се поправи. Този нещастник съвсем целенасочено съсипа сестра ми. Дори не е бил воден от страст, този пресметлив кучи…
	— Аз ще се погрижа за него — настоя още веднъж Софи.
	— Та ти си жена! Модистка! Какво, по дяволите, си мислиш, че можеш да направиш?!
	— Нямаш идея на какво съм способна.
	— Да лъжеш. Да шпионираш. Да се маскираш.
	— А ти си разглезен, аристократичен твърдоглавец! — нападна го на свой ред тя. — Не знаеш нищо за мен, нито за това през какво съм минала. Ти си дете! Разглезено, капризно, пораснало пеленаче, което удря хората, когато не става на неговото. Говедо!
	Той се пресегна, обви ръка около кръста й, придърпа я и я притисна плътно към себе си.
	— Пеленаче, така ли? — повтори на себе си.
	Софи се заизвива, но беше все едно се опитва да се освободи от окови. Лонгмор наведе глава под периферията на шапката й и докато тя се опомни да се отдръпне, устните му намериха нейните и той я увлече в целувка, много по-целенасочена и коварна от първата.
	Чувстваше я по цялото си тяло, до пръстите на краката си.
	Сви юмруци и го заблъска по гърдите, но той не помръдваше, сякаш бе от камък.
	Твърдите му, цинично извити устни танцуваха чувствено по нейните. Той бе толкова голям и топъл, и… закрилящ.
	Ароматът му на сапун и одеколон проникна и замъгли сетивата й. Тялото, аромата и вкуса му сломиха волята й и тялото й се отпусна в обятията му.
	Устните й се разтвориха под неговите и целувката стана дълбока и тъмна като водовъртеж от усещания, които не можеше да назове, но превземаха опасно бързо цялото й тяло и я караха да чувства непознат и неутолим глад.
	Ръцете му я пуснаха и той я прикова с тялото си към стената зад тях, вероятно почувствал треперенето, което постепенно заплашваше да превземе цялото й тяло.
	Тя също го пусна и опря длани в освежаващо студената стена зад гърба си. Почувства как той се подпря с ръце отстрани до главата й, променяйки ъгъла, под който се притискаха телата им едно в друго.
	Целувката му стана настойчива, гладна и изискваща и тя откликна на свой ред.
	Смътно долови далечен шум, но какво по-важно можеше да има.
	Шумът се усили. Някой се покашляше тактично.
	Очите й се отвориха в същия момент, в който Лонгмор откъсна устни от нейните и се обърна по посока на звука.
	— Моля да ме извините, милорд, но господарката ме помоли да ви изпратя, сър — извини се лакеят.
	Лонгмор се обърна към Софи и развеселения му самодоволен поглед я накара да се опита да го избута от себе си.
	— Дяволите да те вземат! — изруга и отново се опита да го избута.
	Лонгмор погледна облечените й в ръкавици ръце на гърдите си, а после и нея. Ъгълчето на коварните му устни потрепваше издайнически.
	— Изчезни — просъска му Софи.
	Лонгмор вдиша и издиша продължително и бавно се отдръпна. Нямаше време да прикрие възбудата си, но не това го притесняваше. Не бе в състояние да мисли и с удоволствие би си останал така блажено замаян, отколкото да се върне в яростното си вцепенение отпреди няколко минути.
	Изгледа Софи и остана доволен от видяното — тя също едва си стоеше на краката, устните й бяха подути, а очите — разфокусирани и огромни.
	Изглеждаше толкова апетитно!
	— Просто се сбогувах — опита се да остроумничи.
	— Така ли го наричаш?
	— Оставям те тук, за да може на воля да си говорите за чувства с нейно благородие.
	Софи изтръгна от стойката един окачен на стената до нея лък и започна да го удря по тялото, по ръцете и краката.
	Когато му нанесе достатъчно удари или се умори, се врътна и продължи по коридора.
	Лонгмор я догони, дръпна лъка от нея и хвана ръката й.
	— Каза ми, че ще ме намушкаш, ако те целуна отново, но сега нямаме време за това — изпревари протестите й. — Трябва да намерим сестра ми.
	Изненада се колко кротко тръгна след него и дори се почувства леко разочарован.
	— Ако лорд Адерли е направил същото с лейди Клара, не се учудвам, че тя се е забъркала в проблеми — заговори след малко Софи замислено. — Изключително нечестно е от страна на мъжете, които имат години опит зад гърба си, да се възползват по такъв начин от млади и напълно неопитни момичета.
	Реакцията и разсъжденията й го свариха напълно неподготвен.
	Заболя го.
	— Не съм се възползвал от теб — възрази бурно. — Ние само се целувахме.
	— Само?! — повтори тя с изумление.
	— Дори не докоснах дрехите ти, какво остава да се опитвам да ги сваля. — В някакъв момент инстинктите му за самосъхранение явно се бяха задействали, защото бе проявил достатъчно разум да държи ръцете си далеч от тялото й — на студената стена. В същия момент думите й достигнаха до съзнанието му. — Какво имаш предвид, като каза, че не се учудваш, задето Клара се е забъркала в проблеми?
	— Не съм някое саксийно цвете — заяви тя. — Израснала съм в магазин в Париж и имам собствен бизнес. Смятам, че съм и достатъчно умна. Тя обаче е невинно момиче, свикнало другите да го защитават постоянно. Ако Адерли я е целунал така, тя не е имала шанс. Било е напълно нечестно.
	Лонгмор не беше постъпил нечестно. Софи определено не беше внимателно отгледана неопитна млада дама, а сестра й бе превърнала херцога на Кливдън в заслепен от любов идиот. Едва ли бе нечестно от негова страна да я целува. Нали?
	Нямаше нужда някой да казва на Софи, че целувките не означават нищо за граф Лонгмор. Той бе мъж, известен със завоеванията си.
	За нея обаче те бяха шокиращо преживяване. За известно време в главата й нямаше място за нищо друго, освен за усещанията, които целувките му събуждаха в тялото й.
	Ако това означаваше да бъде с мъж, тя нямаше да има никакво време и разум за магазина.
	Как, за бога, се справяше Марселина?
	Или може би бракът опитомяваше това диво усещане по някакъв начин?
	Не можеше да си представи нещо по-ужасяващо от възможността да се омъжи за Лонгмор, защото това щеше да бъде лошо и за нея, и за ателието.
	Въпреки това трудно щеше да изличи от съзнанието си усещанията, които предизвикваха ръцете му по тялото й. Дори мислите за лейди Клара и вероятните опасности, пред които можеше да е изправена в същия този момент, не й помагаха особено да се съсредоточи върху най-належащата задача за деня, а именно — да разберат накъде се е отправила бегълката.
	След няколко мили стигнаха до странноприемницата, която градинарят бе препоръчал на Дейвис и Клара, и Лонгмор спря, за да хапнат, а и да поговорят с гостилничаря.
	Макар странноприемницата да бе на главен път и наистина много посещавана, мъжът без проблем си спомни елегантната карета и двете дами. Дори им показа как са се записали в книгата с посетители: мис Питърс и мис Глазгоу.
	— Тръгнаха преди обяд — услужливо обясни гостилничарят. — Отправиха се към Портсмут.
	— Проклятие! — просъска Лонгмор през зъби.
	— Портсмут, за бога — позволи си да се гневи по-късно, когато отново бяха на път. — Пристанищен град. Пръска се по шевовете от моряци, бордеи, пияници и всякаква друга паплач, която дебне невинни граждани. А има и кораби, които отплават за целия свят. Континента. Америка. Ирландия.
	Това беше лошо, много по-лошо от представа за Клара сама на път.
	Лонгмор чувстваше как паниката се надига в него и всячески се опитваше да я потисне.
	— Няма да може да напусне страната — опита се да бъде разумна Софи.
	— Да, но не го знае — възрази графът. — И ще се опита, а на такова място задължително ще се намери кой да я прилъже с фалшиви обещания.
	— Тя не е сама — напомни ми Софи. — Дейвис няма да позволи и косъм да падне от главата й.
	— Признавам, че е силна, оправна и достатъчно… плашеща, но все пак е само жена — възрази вече по-меко.
	— При това страхотна — настоя Софи. — Лейди Клара бе в по-голяма опасност с лорд Адерли, отколкото е сега с Дейвис в пристанищен град като Портсмут.
	Очевидно не си имала много вземане-даване с моряци.
	— Щом така смяташ.
	— Опровергай ме.
	— Аз съм модистка. Най-общо казано — шивачка. Всички знаят каква слава ни се носи.
	— Ти явно не знаеш — подкачи я той. — Дяволски си дръпната в това отношение.
	— Говорех иронично — захапа го тя.
	— Не си прави труда с мен. — Той се ухили.
	— Освен това още вчера ти обясних причините да отказвам да ти съдействам. Не ми казвай, че не си ме разбрал.
	— Не съм сигурен, че те слушах точно тогава.
	— Ще ме накараш да те нараня.
	— Ще ти трябва поне тухла.
	— Имам голяма мишена — отвърна му и се усмихна хлапашки.
	Преминаха през Гобхам Гейт, където им потвърдиха, че е минала карета с това описание.
	Слънцето се смъкваше на хоризонта и щеше да залезе след осем вечерта. Чакаха ги повече от петдесет мили до Портсмут. Благодарение на луната пътуването нямаше да продължи в непрогледен мрак, стига само времето да остане сухо, затова Лонгмор не мислеше да спира.
	Обърна се към Софи. Шапката й и финтифлюшките по роклята й изглеждаха прашни и измачкани. Спомни си как се опита да го набие с лъка и се усмихна. До него седеше една забележителна жена, без съмнение.
	— Разкажи ми за моряците? Горещ чай ли разля върху тях? Или ги спъна със собствените им бастунчета?
	— Знаеш ли, че можеш да убиеш човек с игла за шапка? — отговори на въпросите му с въпрос.
	— Не знаех — призна той. — От опит ли говориш? Убивала ли си някого? И през ум не ми минава да те съдя, ако си го направила.
	— Не, само съм ранявала, но се оказа изумително ефективно — призна с блеснал поглед. — Беше един нахален капитан, който се разпищя като момиче и припадна.
	— Жалко, че не си могла да обучиш сестра ми.
	— Няколко дребни умения биха й помогнали, но за мъже като Адерли понякога и цял живот опит не е достатъчен, за да не паднеш в капана. Точно това ме кара да мисля, дали през цялото време не се е опитвала да накара някого да ревнува. Да покаже, че двама души могат да играят тази опасна игра?
	— Винаги ли си такава? — попита с любопитство. — Никога ли не оставяш съзнанието си просто да си почине?
	— Ако не беше въображението ни, трите никога нямаше да стигнем там, където сме сега — обясни Софи. — Светът е създаден за удобство на аристократичните мъже, които го управляват. Затова жените се нуждаят от въображение, от мечти. Дори и лейди Клара. Ние я научихме да мечтае, да бъде по-смела, и аз отказвам да се чувствам виновна за това. Но това ме превръща един вид в Пигмалион? И може би трябваше…
	— Препратки към класиката. Любимите на Кливдън, а сега и ти. Кой беше Пигмалион?
	— Скулпторът, който е създал красива статия и тя е…
	— Оживяла. Да, сетих се. А ти откъде знаеш тези неща? Кога една модистка намира време да научи кой е Пигмалион? Кога се научава да пише толкова образна проза?
	Софи го изгледа дружелюбно и отклони темата към интелигентните мъже в съвременната история и техния принос за човечеството.
	В един момент вдигна глава и откри, че Фенуик се е надвесил през козирката от покрива на каретата и слуша захласнат.
	Продължи да забавлява като истинска Шехерезада с разкази за живота на Пигмалион, след това Атлантида и най-накрая Одисей и неговите премеждия.
	Беше много по-различно преживяване да я слуша, отколкото да чете текстовете й, защото тя се вживяваше в образите и грабваше вниманието.
	Докато Софи разказваше за Одисей, смениха два пъти конете, а при третата смяна Лонгмор реши, че изглежда гладна и уморена. Докато хапваха набързо в гостилницата, той я помоли да си почине.
	— Луната изгря още в ранния следобед и ще залезе по-рано през нощта — каза той. — Искам цялото ми внимание да е фокусирано върху пътя, ако ще трябва да карам в тъмницата през напълно непознат град.
	Тръгнаха и той подкара конете в постоянно темпо, позволявайки им да галопират на правите участъци. От време на време посочваше по някоя забележителност край пътя, но по-голямата част от пътуването премина в приятна тишина.
	На два пъти Софи се буди, за да открие, че е заспивала с глава на рамото на Лонгмор, а това говореше много за отличните му умения на кочияш.
	Когато отново се събуди, се отдръпна рязко от него и той се засмя.
	— Знаех си, че си уморена.
	— Унася ме ритъмът — опита да се измъкне тя.
	— По-добре поспи, ако можеш — посъветва я. — Чака ни още доста път и мога само да се надявам, че ще стигнем Портсмут, преди луната да се скрие. Не ме блазни идеята да се лутам по неосветени улици.


>	Десета глава

	Навлязоха в града, като се придържаха към главните улици, които бяха прилично осветени и предлагаха избор от порядъчно изглеждащи хотели и странноприемници.
	Лонгмор избра една в близост до пристанището и изпрати Фенуик да клюкарства с конярчетата и прислужниците, защото бе много по-вероятно някой от тях да е забелязал бегълките, вместо претоварения гостилничар.
	Предположението му се оказа вярно и след като разбра, че няма какво да научи от мъжа срещу себе си, той дръпна Софи настрана.
	— По-добре да се настаним тук — каза й. — Няма какво повече да направим по това време.
	— Но ти каза, че скоро ще се съмне, някъде към четири — прозя се тя и извади джобния си часовник. — О, но сега е едва два и половина.
	— А ти изглеждаш ужасно изморена и трябва да поспиш — констатира той внимателно.
	— Спах в каретата — опита се да възрази през нова прозявка.
	— Не се брои — възрази той. Игнорира протестите й и нае стая и камериерка, за да й осигури поне няколко часа нормален сън.
	Софи имаше смътен спомен какво се случи, когато пристигнаха в странноприемницата, но умората я повали толкова бързо, че явно не се бе случило нищо достатъчно интригуващо, което да я събуди.
	Спомняше си как Лонгмор се суетеше около нея и багажа им и настоя да си наеме камериерка, която да й помогне с дрехите. След това й донесоха храна, която послушно изяде, изненадана колко е гладна. Съблече се и се изми с помощта на прекалено дружелюбната за безумния час камериерка, което я накара да си мисли, че Лонгмор бе дал на момичето допълнителен щедър бакшиш.
	Софи не бе очаквала да заспи. Колкото повече време минаваше без новини за Клара, толкова повече се безпокоеше и напрягаше. Бе успяла да убеди донякъде Лонгмор, че сестра му е в безопасност с Дейвис, но самата тя изобщо не вярваше в думите си.
	И все пак явно бе заспала, защото ясно чу шума, който я събуди, а чувството на изтощение нямаше как да бъде сбъркано. Бе толкова изморена, че й отне време да осъзнае как някой удря с пестник по вратата на нейната стая.
	Стана рязко и попадна в лъча ярка слънчева светлина, струяща през прозореца. Господи, колко дълго бе спала?
	Измъкна се от леглото, намери халата си и чу властния глас на Лонгмор:
	— Къде е камериерката?
	Софи стигна бързо до вратата и я отвори.
	Лонгмор стоеше в коридора, напълно облечен в същите дрехи, които носеше и по-рано през деня. Не беше ли спал? Със сигурност не се бе бръснал. Сянката на наболата му брада го правеше да изглежда по-опасен от всякога.
	— Клара е тук — съобщи кратко.
	— В тази странноприемница?
	— Не. Още не е напуснала Портсмут. Не трябваше да те будя…
	— Не трябваше да ме оставяш да спя.
	— Не говори глупости. Но ми трябва помощта ти. Хората стават подозрителни, когато мъж разпитва за младо момиче. Стават неуслужливи. Фенуик няма твоя очарователен подход за получаване на информация, а аз може да си изпусна нервите.
	— Започнали сте търсенето без мен? — Не можеше да повярва, че просто са я оставили да спи като малко дете.
	Лонгмор влезе в стаята и тя отстъпи назад. Това привлече погледа му към босите й крака.
	— За бога, жено, не се разхождай сънена и боса из подобно място. Обуй се и се облечи. Чака ни работа.
	— Добре тогава.
	Тя се завлече до леглото си, нахлузи пантофките на краката си и отиде до нощната масичка. Наистина бе още сънена.
	Напълни купата с вода и изми лицето си, което я разбуди. Тъкмо се подсушаваше, когато видя лицето му в огледалото пред себе си.
	— Не можеш ли да си по-бърза?
	— Ще ми отнеме поне половин час, ако някой не ми помогне да се облека.
	— Не знам къде отиде момичето — призна Лонгмор. — Казаха ми „Ей сегинка!“, когато попитах преди малко, но това може да означава или няколко минути, или няколко часа. В момента е лудница и повечето момичета са долу, тичат да разнасят закуска.
	Махна с ръка към вчерашната й рокля, метната върху един стол.
	— Просто я облечи и да тръгваме. Не сме на модро ревю.
	— Не мога просто да я нахлузя и ти много добре го знаеш. Престани да бъдеш такъв твърдоглав идиот.
	По-късно, когато имаха време, щеше да го удари с нещо по-голямо и по-тежко от тухла.
	Намери долната си риза, гащите и корсета и ги остави на леглото. Уморена и раздразнена, тя свали халата си, а след това и нощната си риза.
	Щеше да направи същото, ако беше със сестрите си и бързаха, както сега, но много добре осъзнаваше, че не беше със сестрите си.
	— Да го вземат дяволите!
	Софи погледна към Лонгмор, докато обличаше долната си риза. Беше се обърнал с гръб към голото й тяло.
	Това беше забавно. Настроението й се оправи и тя реши да го подразни.
	— Можеш да отидеш да потърсиш камериерка — предложи му.
	— За нищо на света — отвърна й.
	— Тогава погледни. Не ме интересува. Не съм излишно свенлива.
	Това не беше лъжа. Но просто защото си изкарваше прехраната с правене на дрехи, не означаваше, че може да се съблича когато и където й скимне. Особено в негово присъствие.
	— Не гледам. И аз не страдам от излишна свенливост, но не искам да губя самообладанието си точно сега. А ти си същински дявол!
	Софи обу гащите си и ги стегна с панделките на кръста си. Намести корсета на леглото си и се зае да навървя връзките.
	— С какво се бавиш — не издържа след малко Лонгмор. — Какво, в името на Сатаната и всичките му дяволи, правиш?
	— Навървям корсета си.
	— Мога да ти помогна с това — оживи се той.
	— Защо ли не се учудвам — коментира, докато наместваше презрамките на раменете си.
	Лонгмор се озова зад нея с две крачки.
	Цялото й тяло застана нащрек от допира на ръцете му в основата на гърба й, където трябваше да направи първата панделка с връзките. Чувстваше как прокарва панделките през клупчетата, намества ги и затяга ред по ред, преди да започне да прави сложната панделка в основата на гърба й.
	Определено бе усвоил това умение — помисли си горчиво. Колко ли жени бе обслужвал по същия начин?
	Ръцете му бяха топли на гърба й. Дъхът му също бе топъл и косъмчетата по врата й настръхнаха от допира му върху голата й кожа.
	Той завърза всички връзки, но не се отдръпна веднага. Ръцете му се отпуснаха на бедрата й. Бе застанал достатъчно близо, за да чуе как пулсът му се учестява. Тя чувстваше топлината на тялото му, или беше нейното тяло. Беше толкова близо, че тя трябваше да се наведе съвсем малко…
	Сърцето й препускаше и демоните й я изкушаваха с нечувани предложения. Не искаш ли да почувстваш тези силни, сръчни ръце върху тялото си? Не искаш ли да усетиш кожата му върху своята? Не искаш ли силното му тяло върху своето?
	Веднъж вече се бе поддала на демоните си, оставяйки се на милостта му. Беше лудо и безотговорно дори за нея да забрави напълно причината, поради която бяха тук.
	Лейди Клара.
	Всичко зависете от нея. Ателието. Бъдещето им. Успехът или провалът.
	Стисна зъби и събра цялата си воля.
	Лонгмор я обърна към себе си и махна ръцете й от корсета. Дръпна панделките още веднъж и ги завърза красиво отпред.
	Тя отстъпи и се зае с роклята си. Отне й малко повече време да постави на място всички подплънки и приспособления, които бяха необходими за представянето на тоалета й в пълния му блясък. Е, не съвсем, защото бе поизмачкан от вчерашния път.
	Лонгмор следеше движенията й с котешки интерес и внимание — подобно на хищник, който дебне плячката си.
	Когато Софи посегна към чорапите си, той се отдръпна, но не се обърна, а проследи всеки сантиметър от движението им по краката й, докато не ги завърза с панделки и не пусна полите си върху тях.
	Щом се изправи и преди още да е успяла да се огледа, той вече бе на крака и нахлупваше шапката върху главата й, побутвайки я едновременно с това към вратата.
	— Ботушите ми, спри се — беше й трудно да остане сериозна. — Не съм се обула.
	Лонгмор погледна босите й крака и простена.
	Бутна я да седне и чевръсто се зае да обуе и завърже връзките на високите й до коляното ботуши.
	— Сигурен съм, че го правиш нарочно, за да ме побъркаш — просъска той през стиснати зъби, докато оправяше последната връзка.
	А знаеш ли на мен какво ми е? — помисли си Софи, но си замълча.
	Беше се целувала и с други мъже, но никой от тях не можеше ни най-малко да се сравни с него.
	Нищо от интимния й опит досега не можеше да се доближи до този странен ритуал на сутрешно обличане, който току-що се бе разиграл помежду им.
	— Можеше да повикаш камериерката — припомни му.
	Лонгмор излезе през вратата и я задържа отворена. Докато я чакаше, обзет от нетърпение, тя си намери ръкавиците и дамската чантичка. На излизане тя го чу да промърморва нещо под носа си. Учудващо, но й прозвуча на френски.
	Лонгмор заведе Софи на Броуд Стрийт, откъдето пътнически карета откарваха заминаващите до различните кораби.
	Беше цяло чудо, че намери пътя, защото тя току-що бе превърнала мозъка му в безполезно парче месо. Или поне останките от него.
	Не бе мъж, който се шокираше лесно, но тя бе успяла да го изуми.
	Просто бе свалила дрехите си с две грациозни движения, оставяйки напълно, съвършено, прекрасно гола!
	Беше видял тялото й в профил и щеше да помни тази картина до края на дните си: нежна, сметанова кожа, съвършено оформени гърди и най-прекрасното дупе, което някога бе виждал, а той бе видял много.
	А след това й помогна да се облече.
	Този дяволски корсет. Докато приключи с него, ръцете му трепереха от усилието да не разруши всичко, което току-що бе направил.
	Щеше да удуши сестра си и Адерли.
	Междувременно Софи спокойно разглеждаше пътеводителя на Портсмут, който той купи по-рано.
	— Само два пътнически парахода тръгват в събота — съобщи тя. — Единият е до Уайт.
	— Съмнявам се, че най-близкият английски остров е достатъчно далеч за сестра ми.
	— Има и ферибот за Ирландия в събота — обяви Софи. — Минава през Плимут и Корк до Ливърпул. По разписание пристига след около половин час.
	— Сега разбираш ли, защо те пришпорвах? — усмихна й се очарователно.
	Всяка събота в града се стичаха посетители от цяла Англия, които се интересуваха както от местните забележителности, така и от възможностите за допълнителни еднодневни излети, ако планираха да останат през целия уикенд. Въпреки това нямаше много отплаващи кораби и в този ранен час беше все още спокойно. Човек можеше лесно да се осведоми за билетите или часовете на тръгване, без да се налага да се бори с тълпи припрени пътници.
	Софи и Лонгмор бързо научиха, че Клара не е взела билети за Ирландия или за Ню Йорк. Мъжът на гишето откровено разказа, че двете жени му се сторили твърде подозрителни и в никой случай леля и племенница, както се представяли, което го спряло да им продаде билетите.
	Пожела им успех.
	Подобна бе историята, която чуха и на следващото гише. Тъкмо тръгваха, когато едно момче притича и спря пред тях.
	— Вие търсите две жени? — попита ги направо. — Една висока и красива, а другата обикновена и с подобно на куче изражение?
	— Да — зарадва се Софи.
	— Знаех си, че сте вие — ухили се на свой ред момчето. — Изглеждате точно както ви описа Фенуик. Той ми поръча да ви кажа, че ги е намерил и да побързате, защото не знае дали още дълго ще може да се навърта около тях. В таверна Квебек са. И наоколо има твърде много полицаи.
	Софи и Лонгмор намериха Клара да крачи пред входа на таверната, докато камериерката й стоеше встрани и зорко пазеше багажа им. Денят бе топъл, но ветровит. Тя сякаш се бе сгушила срещу вятъра. От време на време поглеждаше към пристанището. На Софи й се стори бледа и болна.
	Първа ги забеляза камериерката, но Лонгмор й направи знак да замълчи.
	Фенуик седеше на едно буре и наблюдаваше случващото се. Както беше докладвал, в района имаше много полицаи, като част от тях го държаха под око.
	Лонгмор не можеше да ги вини — след два дни път момчето изглеждаше почти както го спипаха и готово за нови подвизи.
	Лонгмор се приближи до сестра си.
	— А, ето те и теб, Клара — поздрави я, а тя се стресна от гласа му. — Търся те из целия град!
	Тя се затича към него и той разтвори ръце да я прегърне, но вместо да се хвърли в обятията му, тя започна да го удря с юмруци по гърдите.
	— Не — извика. — Не, не и не!
	— Какво става, по дяволите?
	— Няма да се върна — проплака тя. — Не можеш да ме накараш да се върна.
	— Къде тогава смяташ да отидеш?
	— Не знам — призна объркано. — Някъде. Където и да е, но не обратно в Лондон.
	Сцената започна да привлича вниманието на околните.
	Софи реши, че сега е идеалният момент да се намеси. Приближи се до най-близкия полицай, изписка леко и припадна.
	Беше доста добър ход за отвличане на вниманието и печелене на съчувствие, забеляза Лонгмор. Софи се постара да припадне така, че да бъде мигновено спасена от мускулест, добре изглеждащ полицай, което за момент го жегна, защото знаеше, че е преуморена и изтощена.
	В този момент Клара я разпозна, изписка и се завтече към нея.
	— О, мис Ноаро, добре ли сте? Милинката. Брат ми е такъв дръвник!
	Големите сини очи изпърхаха немощно.
	— Миличка, това ти ли си? Толкова се бяхме притеснили за теб. Грациозно се освободи от силната хватка на полицая, който й се бе притекъл на помощ.
	— Сигурна ли сте, че сте добре, мис? — попита я той.
	— О, да, просто ми прималя за момент — отговори тя мило.
	Лонгмор се намеси.
	— Добре е, господин полицай — побърза да потвърди версията й. — Просто още не е закусвала, това с всичко.
	Неочакван порив на вятъра за малко да събори шапките на двете жени и успешно вдигна и развя полите им за радост на събралите се и без друго зяпачи.
	Полицаят местеше поглед от едните добре оформени крака пред себе си към другите.
	— Фенуик, ела да помогнеш с багажа — повика го Лонгмор. — Дамите достатъчно забавляваха импровизираната ни публика. Време е да се прибираме в хотела.
	Лицето на Клара отново застина в решителна маска.
	— Хайде, скъпа, бъди разумна — придума я Софи. — Не можеш да заминеш с толкова малко багаж. Няма да има какво да обличаш на кораба.
	За изненада на Лонгмор, това подейства. Сестра му премести поглед от багажа към камериерката си, а после и към Софи.
	— Не знам за вас, но аз имам нужда от едно бренди — обяви на всеослушание Софи.
	— Да — съгласи се и Клара.
	— Хайде да се връщаме в хотела — поведе ги Софи.
	Долната устна на Клара затрепери.
	— Обещавам ти, че всичко ще бъде наред — каза й Софи кротко. — Хайде да обсъдим случилото се на по-уютно място.
	— Обсъждането няма да помогне — възрази отривисто Клара.
	— Напротив — заяви Софи с такава увереност, че за малко сама да си повярва.
	Върнаха се в техния хотел. Лонгмор веднага нае частната трапезария и поръча бренди. Ако алкохолът помогнеше сестра му да им съдейства, нямаше нищо против лично да я напие.
	Не й трябваше много. След половин чаша вече изглеждаше значително по-спокойна. Седеше близо до Софи.
	— Чувстваш ли се поне малко по-добре! — попита я приятелката й.
	— Не мога да понеса мисълта да се върна — призна Клара. — Няма ли друг начин?
	— Ще измислим нещо — обеща й Софи. — Ще видиш. Аз и сестрите ми ще измислим начин да те отървем от този мъж елегантно, както правим дрехите ти. Но трябва да разбера всичко, което се случи. Представи си, че е като да ти вземаме мерки и да изпробваме кои цветове ти отиват най-много.
	— Няма проблем да ти кажа — прекъсна я Клара. — Бях ядосана.
	— За какво?
	— За нещо глупаво, не беше важно.
	— Заради мъж?
	Клара я погледна в очите.
	— Добре, значи няма значение — разбра я и без думи Софи. — Продължавай.
	— Бях ядосана, когато се появи Адерли — продължи да разказва графинята. — Носеше шампанско. Изпих го твърде бързо и главата ми се замота от танците след това. Мислех си, че ще иска да говорим. Че ще ми каже колко съм красива, а аз исках да го чуя, защото в този момент не се чувствах… красива. Чувствах се огромна и тромава.
	— Но ти не си огромна и тромава — не се сдържа брат й.
	— Лейди Клара не е тромава, но така се е почувствала — скръцна със зъби Софи насреща му.
	Лонгмор разбра намека, отпусна се в креслото си и отпи от брендито.
	— Помислих, че, лорд Адерли ще иска да си открадне целувка — продължи Клара, — а аз бях ядосана и се чувствах… не знам.
	— Дръзка? — подсказа Софи.
	— Да. Но след това нещата не бяха като открадната целувка, а нещо съвсем различно, но в същото време вълнуващо, защото знаех, че е забранено. Обаче нещата се случиха толкова бързо, събраха се всички тези хора, дойде и Хари и аз знаех, че ще убие Адерли.
	— Щях да опитам, да — призна брат й. — Но подозирам, че мис Ноаро щеше да ме спре със стол или саксия в главата, преди да е станало фатално късно.
	Клара премести поглед от брат си към нея.
	— Ще ми се да знаех.
	— Значи не си се опитвала да защитиш него — започна да разсъждава на глас Софи. — Знаех си, че ми се стори… фалшиво.
	— Сълзите бяха съвсем истински — усмихна се Клара горчиво. — Бях ужасена за брат си.
	— За мен?! Но аз не съм мамино синче.
	— Ти никога не мислиш за последствията. Щеше да си изпуснеш нервите и да го убиеш, а после щяха да те отведат в затвора и мама и татко щяха да се поболеят, че са изгубили две от децата си в една вечер.
	Лонгмор зяпаше сестра си неразбиращо.
	— Ти си искала да предпазиш мен?
	— Ами някой трябваше да го направи.
	Лонгмор въздъхна и последва трите жени към стаята им.
	— Добре, радвам се, че се изяснихме, но няма да понеса повече разговори за чувства днес. Вие двете също изглеждате ужасно…
	— Хари!?
	— Изглеждате ужасно и това е — не отстъпваше брат й. — Препоръчвам ви голяма доза разкрасителен сън, преди да тръгнем в ранния следобед. Така ще можем да стигнем до Лондон още тази вечер.


>	Единадесета глава

	— Тя ще ме влуди — призна Лонгмор на Софи, когато тръгваха от поредната странноприемница. — Нямаме никакви шансове да стигнем в Лондон днес.
	Сестра му караше пред тях и налагаше темпото. Глетчерите се движеха по-бързо.
	— Ти сам каза, че пътува бавно, така че не знам защо се учудваш — припомни му Софи.
	— Не си бях дал сметка, че може да откаже да сменя конете — каза простичко Лонгмор.
	Мъжете се гордееха, че могат да се справят с всяко впрегатно животно, но лейди Клара предпочиташе да разчита само на едно, добре познато и проверено през годините конче, което налагаше по-чести и продължителни спирки по пътя й.
	— Мога да я разбера защо се влачи — реши все пак да му обясни гледната си точка Софи. — Преди се е движела от емоциите и желанието да се спаси, вероятно не по-различно от участието в юмручен бой без мисъл за последствията. Сега обаче се чувства като агне на заколение и вижда само проблемите.
	— Знам, че е нещастна — съгласи се Лонгмор. — Но точно в този момент не мога да направя абсолютно нищичко по въпроса.
	— В момента никой не може да направи нищо — опита се да го успокои Софи. — Колко ни остана до Лондон?
	— Не сме изминали дори половината път — отвърна той мрачно, наблюдавайки как слънцето се спуска все по-ниско. — Но трябва да призная, че съм изумен от Клара — опита на свой ред да поддържа разговора той. — Каретата й е предназначена изключително за градска среда, а и бях останал с впечатлението, че не може да обуе сама дори чорапите си, но ето че не просто избяга самостоятелно, но и успя да се опази от допълнителни проблеми.
	— Не мисля, че може да обуе чорапите си сама — вметна Софи.
	— А сподели ли ти как е успяла да избяга? Или нещо друго, което пропусна да ни каже сутринта?
	— Не.
	Софи и Клара споделяха една стая и спяха в едно легло като сестри.
	Беше малко странно какво доверие й имаше момичето. Или може би я обожаваше. Но така или иначе й вярваше напълно и безрезервно.
	— Най-важното е, че я намерихме и тя не се е забъркала в по-голяма каша — обобщи философски Софи. — Остава само да измислим брилянтно решение за нейния проблем и всички отново ще са напълно щастливи.
	За съжаление до следващата им почивка не я бе осенила все още нито една гениална идея. Небето се обагряше в мастилено, а те бяха на цели тридесет и четири мили от Лондон.
	— Ще нощуваме в Гилдфорд — реши Лонгмор, след като разгледа маршрута им до Лондон. — Там има множество добри гостилници, стаите са добри, а храната — вкусна и обилна. — До там са само четири мили — обърна се към сестра си. — Смяташ ли, че ще можеш да издържиш още малко?
	— Разбира се — вирна тя непокорно брадичка. — Издържах пътя до Портсмут, така че няма причина да не мога да се прибера у д-дома.
	Потреперването на гласа й явно направи впечатление не само на Софи, но и на Лонгмор, който предложи сестра му да продължи пътя си с Фенуик на капрата до нея, а те да вземат вярната й камериерка в каретата, за да облекчат донякъде товара на верния й жребец. Лонгмор със сигурност се надяваше, че малкият безделник ще намери начин да приповдигне духа на сестра му поне до времето за почивка и храна.
	Малко по-късно вече бяха на път и Лонгмор разсъждаваше на глас, че вероятно ще е добра идея да пусне телеграма на родителите си, че се прибират с Клара, за да могат поне те да си отдъхнат и да се подготвят за посрещането им.
	— Какво има? — спря да мисли на глас и се обърна към Софи, когато осъзна, че го гледа замислено, наклонила несъзнателно глава на една страна като любопитна птичка.
	— Късметлии са, че те имат за син, а Клара — за брат — призна Софи. — Много други мъже изобщо не биха се опитали да разберат от какво имат нужда жените около тях, защото светът ги е научил, че се върти по тяхно желание и няма значение кого премазват по пътя си. Докато ти сякаш инстинктивно усещаш и реагираш по най-добрия възможен начин.
	Думите й го трогнаха, но и обезпокоиха.
	— Съвсем не съм синът за пример, какъвто се опитваш да ме изкараш — възрази хладнокръвно. — Нямаше да завърша училище, ако не беше приятелят ми да ме дърпа и бута нагоре. Като най-голям син и пряк наследник не се интересувам нито от политика, нито от благотворителност, защото намирам и двете за убийствено отегчителни с тези безкрайни и безвкусни вечери, които предлагат. Отказах се и от военната кариера, защото не мога да следвам заповеди, а дори офицерите си имат висшестоящи.
	Софи се замисли. Като представителка на една по-бунтарска обществена прослойка намираше всичко от изброено от него за достойно за уважение, но в своята класа той със сигурност изгледаше недодялан и дори груб.
	— Чувала съм, че църквата не е подходящо поприще за преките наследници, което е жалко, защото със сигурност щеше много да ти отива.
	Изгледа я неразбиращо.
	— Лорд Лонгмор — неразбраният грешник и покаял се многострадален — произнесе тя с напевен глас.
	Шегата й се получи и той се разсмя от сърце, заличавайки бръчките от умора и напрежение от лицето си.
	Може да не си син за пример, но със сигурност си брат за пример. А що се отнася до другото, си просто мъж, който обича да живее по собствени правила. Аз съм последният човек, който ще реши да те съди за това.


	_Гостилница „Уатхарт“, Гилфорд_
	_Същата вечер_
	— Имах толкова време да мисля, но така и не измислих начин да се отърва от него — изплака лейди Клара.
	След като ги настани в отделни съседни стаи с кушетки за Дейвис и Фенуик съответно при Клара и в неговата стая, Лонгмор се погрижи всички да имат на разположение топла вода, за да се освежат след пътя, и храна, за да се подкрепят и да възвърнат силите си.
	Вечеря заедно със Софи и сестра си, а след това им пожела лека нощ и се прибра в стаята си, съветвайки ги също да се наспят хубаво, за да са добре отпочинали на другия ден и да не се бавят с излишни спирки по пътя.
	Лейди Клара обаче покани Софи на чай в стаята си.
	Но на подноса младата жена видя бренди вместо чай и по изражението на Клара прецени, че приятелката й е доста по-разтревожена, отколкото бе показала на вечерята.
	С първата чашка обсъдиха пътуването, плановете за другия ден, телеграмата, която Лонгмор съвестно изпрати на семейството си в Лондон, и Софи реши, че може да се захване спокойно с належащите проблеми, един по един.
	— Мислех си, че можем да разкажем как заедно с лорд Лонгмор сте отишли до Портсмут, за да доведете гостенка за сватбата, в случай че някой ви е разпознал по пътя и се е усъмнил във версията за простудата ви — предложи тя като най-просто решение.
	Радостта се изпари от лицето на Клара и изражението й стана своеволно и упорито, каквото Софи не го бе виждала никога преди.
	— Няма да има сватба — заяви категорично младата жена.
	— Да, само така ще кажем — опита се да я придума Софи.
	Нямаше начин да позволят на тази сватба да се осъществи, още по-малко да оставят репутацията на лейди Клара съсипана. Трябваше да има елегантен изход от всичко това, независимо, че все още нищо не й бе хрумнало.
	В същото време дните на ателието им бяха преброени.
	Софи се приведе към лейди Клара и постави ръце на раменете й.
	— Чуйте ме — помоли я с възможно най-спокойния си и убедителен глас. Говореше уверено, ясно и отчетливо, трябваше на всяка цена да успокои момичето. — Ситуацията е наистина сложна и заплетена, както сама казахте. Заплели сте се в лепкавата мрежа на опитен паяк и ще бъде нелека задача да ви освободим и да запазим репутацията ви. Но аз съм ви приела като собствена мисия и няма да се откажа, докато не намеря изход. Моля ви единствено да бъдете търпелива.
	— Ще се опитам — обеща лейди Клара. — Но имаме нищожно малко време.
	Софи си наложи изражението на лицето й да не издава нищо и бодро попита:
	— Колко?
	— Преди последното за Сезона соаре у кралицата.
	По дяволите! Искаше й са да не бе чула правилно, но ако Клара не си правеше лоша шега, разполагаха с малко повече от две седмици, за да се отърват завинаги от нежелания годеник.
	— Затова избягах — продължи Клара с втора чаша бренди в ръка. — Това беше последната капка. Разчитах, че имам месеци и майка ще направи всичко възможно да отложи този ужас колкото е възможно по-дълго, но явно съм грешала.
	Значи имаха точно две седмици да спасят репутацията й и бизнеса си, пресметна Софи. Щеше да се бори за това на всяка цена.
	— Та това са цели четиринадесет дни — каза гласно. — Повече от достатъчно време. Просто оставете планирането на мен.
	Да го вземат дяволите, а сега какво?
	Софи затвори вратата на стаята на лейди Клара и тръгна по коридора, обзета от тревожни мисли. Изведнъж налетя на група млади, доволно почерпени мъже, които тъкмо се прибираха да нощуват в гостилницата.
	— Я вижте какво си имаме тук — подхвана застаналия най-близко до нея.
	Мамка му! Можеше ли вечерта да стане още по-непоносима? Софи бързо пресметна шансовете си, защото в тъмното не можеше да различи колко мъже има насреща си. Реши да спечели време, като направи един от съвършените си реверанси, чиито свидетели оставаха онемели поне за минута. В това време успя да напипа тайния джоб на роклята си и да вземе в ръка иглата за шапка.
	— Имаме си балерина — реши един от младежите.
	— Ще ни потанцуваш ли — добави втори, насочи се към нея, залитна, хвана се за нея за опора и от изненада тя изпусна оръжието си на пода.
	Опита се да го избута, но той не я пускаше.
	— Разкарай се!
	— Точно така, разкарай се, умнико! Тя не иска да танцува с теб, а с мен — намеси се друг от почерпените.
	Софи заби лакът в корема на най-близкия до себе си мъж, но той само се разсмя, твърде пиян, за да усети каквото и да било.
	Тя отстъпи назад и се притисна към стената, а пияните мъже започнаха да се приближават около нея.
	Огледа се отчаяно за нещо, което можеше да използва като оръжие, но освен чифт ботуши пред една от стаите не откри друго.
	Почувства как паниката я сковава.
	Едно от момчетата направи крачка към нея, но се олюля и буквално се свлече отгоре й, изкарвайки целия въздух от дробовете й. Това я сепна, тя го избута с все сила и изпищя колкото й глас държи.
	Викът й бе заглушен от животинско ръмжене и тя инстинктивно се обърна по посока на звука.
	Лонгмор стоеше пред врата си с потъмнели от ярост очи и свити юмруци. Цялото му тяло трептеше от гняв.
	Взе разстоянието до нея на две крачки, вдигна свлеклия се на пода купонджия и го блъсна в отсрещната стена.
	— Не е честно — опитаха се да спорят част от момчетата. — Ние първи я видяхме!
	Един от тях се опита да придърпа Софи към себе си, но Лонгмор го повали в несвяст с един удар. Втори се опита да го удари откъм гърба, но Лонгмор му подложи крак и мъжът падна.
	Друг се опита дори да го удари, но Лонгмор се отмести, хвана го за ръката и го пусна надолу по стълбите.
	В коридора се възцари тишина.
	— Още някой да иска да си поиграем?
	Въпросът му увисна без отговор.
	Едва ги виждаше като отделни фигури. Светът му се бе превърнал в размазано от гняв червено петно и той едва чуваше от шума на препускащата в тялото му кипнала кръв.
	Пръстите му се свиха и отпуснаха в юмрук.
	Той чакаше.
	— Страхливци — процеди през зъби, когато долови хлопването на външната врата.
	И тогава го чу.
	Туп!
	Туп!
	Туп!
	Погледна по посока на звука и видя Софи, подпряла чело на вратата пред себе си. Чу я да хлипа.
	Забеляза, че звукът е от удрящия по вратата й юмрук.
	Туп!
	Хлип!
	Туп!
	Хлип!
	Напълно забрави за пияниците. Озова се до нея и я обърна към себе си. По лицето й се стичаха сълзи и цялата трепереше като лист.
	— Добре ли си? Направиха ли ти нещо? Знам, че бяха просто момчета, но ако…
	— Идиот! — нарече го и подпря глава на гърдите му, след което започна да удря него.
	— Хайде да се махнем от коридора — предложи й внимателно. — Вече привлякохме достатъчно внимание.
	— Не ме интересува — отвърна Софи и изхлипа.
	Все още трепереше.
	Лонгмор я вдигна на ръце.
	— Веднага ме пусни! — възпротиви се шумно.
	— Спри се! Ставаш истерична.
	Намести я така, че да поеме по-голямата част от тежестта й с една ръка, а с другата отвори вратата на стаята й. Внесе я вътре и затвори вратата с крак.
	— Мразя ви! — продължи да го удря тя. — Глупави пияни аристократи! Не знаех какво да направя.
	— Знам.
	— Мразя да съм изплашена.
	— Знам.
	Занесе я до леглото. Самият той още трепереше от гняв.
	И страх.
	Нямаше да си прости, ако беше проспал вика й за помощ и нещо й се бе случило.
	— Защо не извика? — попита я вместо това.
	— Мислех, че ще мога да се справя и сама.
	— Срещу четирима мъже?!
	— Бяха много пияни. Но аз изпуснах иглата за шапки.
	— Била си изморена.
	— Не ми измисляй извинения! Не съм беззащитна.
	— Знам. Просто трябваше веднага да извикаш за помощ.
	— Никога не съм викала за помощ през живота си.
	Какъв дяволски живот бе имала досега? — зачуди се Лонгмор.
	— За всичко си има първи път — опита се да я успокои.
	— Исках да извикам, но тогава онзи нещастник се строполи върху мен и не можех дъх да си поема.
	— Разбирам те и съм напълно сигурен, че можеше да се справиш и сама, но те вече ме бяха разбудили от приятната дрямка, а нямаше как да стоя бездеен, когато има бой.
	— Така е — съгласи се Софи.
	— Просто те свариха в лош момент — продължи да я успокоява той, хвана ръката й и нежно я притисна към себе си.
	— Не знаех какво да правя — изхлипа тя. — А винаги знам какво да правя. Ужасно е да се чувствам безпомощна. Мразя това чувство.
	— Ти не си безпомощна, прекалено безскрупулна си, за да си безпомощна. Просто за момент си попаднала в непознати води и това е. Не е само заради онези говеда, нали?
	— Не.
	— И заради Клара също?
	— Да.
	— Какво друго?
	— Майка ти — изхлипа. — Как да я спечелим на наша страна.
	— От това спокойно можеш да се откажеш и да не се измъчваш повече. Насочи се към нещо реално като Адерли за начало. Фокусирай се върху него. Забрави майка ми. Забрави идиотите отпреди малко. Те не знаят колко леко се измъкнаха. Още минутка и ти щеше да си измислила нещо, а те щяха да се молят да се бяха отървали само с единия бой от подивял грубиянин.
	Софи дръпна ръцете си и вдигна глава да го погледне. Отвърна на погледа й и забеляза как нещо в очите й просветна. Като първата звезда, предшестваща падането на вечерта.
	След това устните й се извиха леко нагоре.
	И докато наблюдаваше зараждането на несигурната й усмивка, напрежението, което не осъзнаваше, че е натрупал, започна да намалява.
	Беше прекалено изкушен да докосне устните й.
	Да ги погали… или захапе.
	Тя се намести удобно в скута му и постави ръката му на бузата си, без да откъсва очи от неговите.
	Дъхът му стана накъсан.
	— Невъзможен си — констатира меко. — Точно когато най-силно искам да те нараня с нещо тежко или остро… ти казваш нещо… правиш нещо…
	— Това е част от невероятния ми план да те впечатля — изстреля думите, без да мисли. Ако случайно се окажеха уместни, си беше чист късмет.
	— Не се отказваш, така ли?
	— Упоритостта е семейна черта — усмихна се насреща й.
	— Да. А в моето семейство други неща са заложени по рождение. — Софи въздъхна и нежно целуна дланта му.
	Докосването й му подейства като мълния.
	— Благодаря ти, че ме спаси — прошепна. — Никой досега не го е правил?
	— Защо, по дяволите?
	— Защото не бяха като теб — отвърна искрено.
	Смъкна се от скута му и го обкрачи. Подпря ръце на раменете му и се приведе, сякаш за да му каже някаква тайна… но вместо това го целуна по бузата. Докосването беше като милувката на пеперудено крило, но отново премина през тялото му като електричество. Сърцето му започна да бие тежко, изпомпвайки кръв към определени части на тялото му.
	Мили Боже!
	Целуна възглавничката на ухото му.
	Зарови пръсти в косата му и я разроши.
	— О! — възкликна той. — Това е непоносимо.
	— Какво? — попита тя пресипнало.
	— Самоконтролът.
	— Откажи се и от него.
	— Добре — съгласи се.
	Вплете пръсти в косата му и го задържа, докато го целуваше решително, гладно и ненаситно…
	Както той целуваше нея.
	Както я бе научил.
	Само че по-добре.


>	Дванадесета глава

	Беше прекалено развълнувана, за да забележи по-рано, но няколко минути в прегръдката му върнаха света й обратно на мястото му, върнаха я при него.
	Беше свалил сакото и шалчето си, а косата му бе разпиляна на всички посоки. На слабата светлина на лампата ризата му бе почти прозрачна и тя можеше да последва с пръсти извивките на мускулите под дрехата му. Ясно чувстваше силните му стегнати бедра под своите.
	Цялото й тяло трепереше като струна.
	Искаше да бъде дива и необуздана.
	Той я бе спасил, а след това думите му възвърнаха спокойствието и самочувствието й.
	А с тях се пробуди и желанието.
	Искаше го още от първия път, когато го видя да влиза буреносен в имението на Кливдън и сега изливаше цялото си яростно желание в ненаситната, всепоглъщаща целувка. Ръцете й шареха свободно по тялото му и търсеха всяко късче гола кожа. Удоволствието му почти непоносимо.
	Чувстваше се сякаш в тялото й се вихри морска буря, която диво я люлее насам-натам. Движеше тялото си в нейния ритъм и чувстваше възбудата му между бедрата си.
	Лонгмор обви ръце около тялото й и я целуна в отговор.
	Чувстваше се замаяна, но знаеше какво да прави. Той я беше научил.
	Целувката им се превърна в танц — едновременно закачлив и палав, но също предизвикателен и ненаситен.
	Тя откри копчетата на ризата му и я разкопча. Плъзна ръка през отвора и започна да гали горещата му кожа, изпращайки сладострастни тръпки по цялото му тяло. В отговор той я намести удобно върху себе си, така че да чувства цялата дължина на възбудата му и да е плътно притисната към гърдите му.
	Софи го побутна назад. Лонгмор разхлаби хватката си и я погледна. Очите му бяха като бездънни кладенци, пълни с грях.
	Бутна го отново, този път по-силно, и той най-сетне разбра негласната й молба и се поддаде, отпускайки се на леглото с дрезгав смях.
	— Софи…
	— Да — отговори му. — Кажи, дяволе мой.
	— Софи — повтори името й с дълбок, пресипнал глас, който накара кожата й да настръхне и цялото й тяло да потрепери.
	Изпълзя върху него на леглото.
	— Какво трябва да правя? — Започна да разкопчава панталона му.
	— Ах, тиии, малко дяволче — усмихна й се той и я придърпа към себе си.
	Целуна я отново, но този път беше различно, по-нежно. Целуваше челото, веждите й, носа, скулите, бузите и брадичката й. Обсипа с целувки ушите, шията и малките чувствителни трапчинки точно зад ушите й.
	Целува я така, докато тя не затрепери в ръцете му, опиянена от непознатите усещания. След това постави ръка на гърба й и я претърколи под себе си.
	Сърцето й препускаше като диво животно.
	Той плъзна ръцете си бавно и преднамерено от раменете й, надолу по тялото й, оставайки горещи следи под пръстите си. Чу как изстена болезнено от измъчващото я неутолимо желание. В момента целият му свят лежеше пред него и го гледаше с бездънни премрежени сини очи.
	Ръцете му продължиха по-надолу по корема и бедрата й, до пулсиращото място между краката й. Тя се извиваше и протягаше, търсейки още и още от допира му, подобно на алчна за ласки котка. А сръчните му ръце бяха щедри, умели и любопитни — очертаваха формите й и откриваха всички скрити от дрехите тайни местенца.
	Усети как я обърна на една страна, а пръстите му ловко се заеха с корсета й. Спомни си сладкото мъчение от сутринта и по тялото й премина вълна от гореща възбуда.
	Няколко плавни движения му бяха достатъчни, за да я освободи от роклята й, обувките, корсета и долната й риза. Междувременно тя разкопча и съблече ризата му и на няколко пъти посягаше към панталона му, но Лонгмор сякаш четеше мислите й и не й позволяваше да го направи.
	Докосваше го ненаситно и чувстваше как мускулите му се напрягат под пръстите й. Знаеше, че има контрол над този прекрасен мъж и това я опияняваше още повече.
	Когато за пореден път не успя да свали единствената дреха, останала помежду им, тя задълбочи целувката им, за да го разсее, и дръзко погали с длан издутината на чатала му. За момент Лонгмор застина, вдигна глава и затвори очи, наслаждавайки се на момента и позволявайки й да почувства какво му бе причинила — колко твърд, горещ и пулсиращ бе членът му заради нея.
	Графът се наведе и възобнови целувката им, но този път устните му бяха едновременно нежни и подчиняващи. Започна да се спуска надолу по шията, гърдите и корема й, което я караше да ахка и хлипа от удоволствие, вплела пръсти в косата му.
	Почувства как ръцете му обхващат дупето й, разтварят леко краката й и устните му докосват женствеността й, за да я покорят така, както вече бе покорил цялото й тяло. Нищо повече нямаше смисъл. Всичко се свеждаше до този един-единствен момент между тях двамата и сладкото напрежение, което чувстваше да се събира в основата на гърба й.
	Смътно долови шумоленето на дрехи, когато той се освободи от панталона, а миг след това почувства допира на голото му тяло върху своето. Когато устните му отново намериха нейните, целувката бе толкова нежна и безкрайно сладка…
	Проникването му я изтръгна внезапно от опиянението и всичките й сетива застанаха нащрек. Умът й се проясни и тя отвори очи. Всяка клетка на тялото й чувстваше колко голяма и гореща бе възбудата му в нея. Чувството бе странно, но не неприятно.
	Лонгмор не бе спрял да я целува и милва, тялото й започна бавно да се отпуска и да приема неговото, а тя не можеше да се насити да докосва и вкусва всеки сантиметър от голото му тяло върху себе си.
	Стаята се изпълни с аромата на мускус и главата й отново се замая. Чувстваше се опиянена от властта, която той имаше над нея и тя над него. Когато започна бавно да се движи в нея, тя инстинктивно се размърда.
	Лонгмор започна много внимателно, бавно и нежно. Видя колко бързо и жадно откликва тя и постепенно започна да ускорява ритъма, докато не почувства как цялото й тяло трепти в синхрон с тласъците му. Малко преди финалния галоп улови погледа й — тъмен и див като неговия, и почувства с цялото си същество, че тя е негова. Всяка молекула от тялото й се стремеше към кулминацията и той нямаше намерение да й отказва това върховно удоволствие.
	Оргазмът й я изненада, усети как нещо в нея се отприщва, а след това по цялото й тяло на вълни се разлива чисто и неподправено удоволствие. Тя се унесе, помирена и щастлива, обзета от неочаквано спокойствие.
	Софи не бе сигурна колко време прекара в това блажено състояние на щастлив покой. Смътно долови, че той се претърколи до нея и я притегли в обятията си, притискайки гърба й плътно към гърдите си. Чувстваше се толкова защитена и уютно в прегръдката му.
	Вероятно бе заспала, но може и да бе прекарала в транс известно време. Вече не бе сигурна в нищо.
	Знаеше единствено, че реалността се завърна рязко, очите й се ококориха сякаш от само себе си и изминалата нощ се върна в съзнанието е болезнена яснота.
	— О, не! — възкликна ужасено.
	Измъкна се от прегръдката му и стана.
	— Не мога да повярвам! Как можах? Не, не, не! Нека това е просто сън!
	— Софи — гласът му бе дрезгав и натежал от съня.
	— Не е твоя вината — побърза да го успокои. — Аз го направих, при това нарочно. Не мога да повярвам. Как съм могла да бъда толкова глупава?!
	— Софи — повтори нежно Лонгмор.
	— Защо направо да не подпаля ателието. Или да го взривя. Би било толкова по-просто.
	— Софи — повика я графът. — Ела да спиш.
	— Не мога да спя по това време! — възрази тя припряно.
	Лонгмор се надигна, пресегна се, уви мускулестата си ръка около нея и я придърпа обратно на леглото.
	— А сега мирувай! — посъветва я и постави голяма топла длан върху гърдите й, заравяйки лицето си в разпиляната й коса.
	Когато Лонгмор се събуди отново, слънчевата светлина, която проникваше през прозореца, му подсказа, че утрото е настъпило.
	Почувства как Софи се размърда до него.
	— О не, не — въздъхна тя. — О, не!
	Преглътна своята въздишка.
	— Какво ще…
	— Дай ми минутка — помоли я. Обърна я с лице към себе си и целуна шията й. Бе забелязал, че това е едно от слабите й места.
	— О! — ахна тя от удоволствие и дори само този единствен звук бе напълно достатъчен да го възбуди.
	Продължи да я целува, защото обичаше аромата и вкуса на кожата й, обичаше и естествения начин, по който откликваше на ласките му — напълно инстинктивно и очарователно първично. Софи бе напълно искрена в желанията на тялото си.
	Продължи да я целува, защото обичаше да го прави, а и бе безотговорен мъж, свикнал никога да не мисли за последиците от действията си.
	Погали голото й тяло и тя потръпна от удоволствие.
	— Не си честен — изскимтя тя от гъдел. — Изобщо не си честен.
	— Аз също не обичам да играя честно — имитира той собствените й думи от миналата седмица.
	Целуна я навсякъде, където я бе докосвал, като обърна специално внимание на най-разкошните местенца като трапчинките зад ушите й и вътрешната свивка на лактите й. Целуна бавно и мъчително дясната й гърда, преди да засмуче сочното и розово като малина зърно с устните си. Краката й се раздвижиха под него и почувства как мускулите на корема й се напрягат. Тя вплете пръсти в косата му и собственическият й жест разруши и малкото останал му самоконтрол.
	Осъзнаваше, че едва ли ще има втори подобен шанс, затова реши да се възползва максимално от него.
	Обърна също толкова мъчително внимание и на лявата й гърда, а след това си проправи пътека от целувки надолу по тялото й, докато стигна мекия златист триъгълник между краката й. Езикът му я накара да стене и безпомощно да надига таза си към него в търсене на облекчението, което изпита предишната вечер, но Лонгмор нямаше намерение да прибързва и безжалостно продължи надолу по прелестните извивки на левия й крак чак до пръстчетата, които отдавна мечтаеше да целуне едно по едно.
	Повтори виртуозното си изпълнение и с десния й крак и когато приключи, а тя трептеше като струна в ръцете му, я обърна по корем и плъзна длан под ханша й.
	— Милорд? — Софи не разбираше какво се случва.
	— Хари — поправи я. — Отдавна няма място за формалности.
	— Хари — произнесе тя гърлено.
	Не бе сигурен, че друга жена извън най-близките му роднини някога изобщо бе използвала рожденото му име, а тя го караше да звучи толкова… френско.
	Целуна основата на врата й и продължи с пеперудено леки целувки по гладкия й, кадифен гръб, докато тя пискаше от гъдел и удоволствие.
	Намести се между краката й и я погали. Инстинктивно Софи вдигна таза си и се притисна към ръката му, ахвайки от непознатото досега усещане. Чувстваше влагата на желанието й по пръстите си и това напълно сломи волята му. Повдигна я още малко нагоре и проникна в нея бавно отзад.
	— Оооооо — изстена, или може би измърка тя в ръцете му.
	— Дааа — потвърди той в отговор и се наведе да целуне шията й. Да, да, да, сто хиляди пъти да!
	Тялото и съзнанието му крещяха от блаженство. С една ръка придържате ханша й към слабините си, а с другата милваше коприненото хълмче между краката й, докато проникваше в нея с бавни тласъци.
	Искаше това да продължи вечно, но желанието му бе прекалено силно и ненаситно. Изплъзна се от нея, бутна я да легне и тя инстинктивно се обърна с лице към него.
	Проникна в нея отново и усещането бе още по-еротично, защото можеше да наблюдава картините на удоволствие по лицето й, а ръцете й почиваха собственически на раменете му, сякаш отношенията им бяха най-естественото нещо в целия свят и двамата си принадлежаха един на друг от цяла вечност.
	Помилва гърдите и корема му до мястото, където телата им се съединяваха, след което се притисна с все сила към него и започна да налага див и необуздан ритъм, който бързо я изпрати на ръба на пропастта.
	Хари видя точния момент, в който лицето й започна да се променя и й подари удоволствието е един силен и дълбок тласък, който я накара да извика, а тялото й се разтърси от конвулсивни спазми. Собственото му тяло откликна мигновено, той простена и се отпусна на вълните на удоволствието, заровил лице в шията й.
	Заспаха и когато Софи се събуди отново, слънчевата светлина клонеше към обяд, което бе значително по-късно от обичайното й време за ставане. Но нямаше желание да напуска леглото.
	Чувстваше се толкова уютно и удобно в прегръдката на Лонгмор, който я държеше толкова плътно до себе си, сякаш никога нямаше да я пусне.
	Почувства как тялото му се размърда зад нея и в съзнанието й мигновено изплуваха образи от последното им любене. Това определено я бе заинтригувало.
	— Трябва да вървиш — проговори Софи.
	— Не още — промърмори той сънен.
	— Сестра ти ще се чуди — напомни му.
	— Клара спи като труп и никога не се буди преди единайсет.
	Софи рязко седна в леглото.
	— Моля те, не ми казвай, че искаш да обсъдим ситуацията — простена Лонгмор.
	— Няма нищо за обсъждане — отсече Софи. — Много е просто. Никой никога не трябва да разбира за нас.
	Лонгмор се подпря на лакът и я изгледа развеселено.
	— Обещай ми, че няма да кажеш на никого — настоя тя.
	— Ще ми се да разбера откъде си останала с впечатлението, че съм от мъжете, които се хвалят със сексуалните си подвизи?
	— Добре тогава. Докато никой не знае за случилото си между нас, няма проблем.
	— Чакай малко. А кой кого съблазни, малка лейди?
	— Мисля, че няма две мнения по въпроса — отвърна му с лека самодоволна усмивка.
	— Не можа да устоиш, нали?
	— Всъщност щях, но ти се оказа толкова дяволски разбран и изкусителен…
	— Постарах се много, особено що се отнася до изкусителността. Имах дори цяла стратегия за действие.
	— Ти наистина си мислил за това?
	— Разбира се! Ти си сложна личност.
	— По-елементарна съм, отколкото би предположил. Просто не съм типичното добро или лошо момиче.
	— А аз определено не съм от добрите момчета. Не мога да се въздържам, така че можеш да виниш само себе си.
	— Това е единственото, което никога не правя. Не съжалявам и не се обвинявам.
	Лонгмор се излежаваше безметежно и наблюдаваше в захлас голото тяло на Софи, а откъслечни думи от монолога й достигаха съзнанието му и го забавляваха.
	Едно изречение обаче го събуди напълно.
	— Как така две седмици? — повтори с надеждата, че не бе я чул правилно. — Очаквах, че майка ми ще се опита да отложи неизбежното колкото се може повече.
	Софи му разказа накратко информацията, която бе получила от сестра му за поведението на майка му и лейди Бартхам.
	— Опитах се да я убедя, че сватба няма да има и се заклевам, че ще намеря начин да възстановя репутацията на сестра ти, но истината е, че още нямам никаква идея какво може да се направи по въпроса — принуди се да признае Софи.
	Думите й достигаха до него като през пелена, защото в този момент цялото му съзнание бе обзето от желанието да направи нещо за нея. Някакъв глупав, но трогателен жест, или нещо умно, което да показва отношението му. Каквото и да е, стига да я зарадва.
	Приела мълчанието му за липса на интерес, Софи въздъхна и погледна часовника си.
	— Трябва да вървиш. Клара може и да се излежава, но съм сигурна, че Дейвис е будна и на крак много преди ние да…
	Страните й поаленяха очарователно, а той не можеше да разбере какво виждаше едно толкова чисто и прекрасно същество в мръсната му и покварена душа. Каквото и да бе, той беше много благодарен.
	Въпреки смущението си, Софи с готовност му помогна да се облече, без самата тя да счете за нужно да покрие тялото си. Едно истинско мъчение за волята и мъжеството му — ето това бе тя.
	Отвори вратата на стаята си и се изправи на пръсти, за да го целуне.
	Застина за миг на гърдите му и когато петите й отново опряха в пода, погледът й бе оживен и Лонгмор почти виждаше зъбните колелца, които работеха в ума й.
	— О, да! — възкликна повече на себе си. — Колко сляпа съм била! Ти си прекрасен, знаеш ли, наистина прекрасен. А аз имам идея и знам как ще спасим сестра ти.


	_Имението Уарфорд_
	_Същата вечер_
	Семейството бе приключило с вечерята си и се бе оттеглило в библиотеката, когато Лонгмор доведе сестра си у дома.
	Майка им веднага скочи от стола си.
	— О, Клара, как можа? — изплака тя.
	Лонгмор видя как сестра му се напрегна, за да посрещне типичната за майка им канонада от критики, обиди, обвинения, спекулации и всевъзможна вербална агресия, която майка им смяташе за висша форма на привързаност.
	Вместо това обаче лейди Уарфорд се завтече и прегърна дъщеря си с две ръце.
	— Милото ми момиче — занарежда тя. — Не знаеш колко се радвам, че си у дома. Никога повече не бягай, моля те. Каквото и да те безпокои, трябва да ми кажеш, обич моя. Обещаваш ли? Моля те!
	Последните думи отекнаха звънко в съзнанието на Лонгмор и той се зачуди дали някога преди е чувал майка си да ги изговаря.
	— Извинявай, мамо — каза Клара разкаяно.
	— За теб това беше една поредица от злощастни събития, но искам да знаеш, че никой не те вини за нищо. Не само ти си виновна за пълната ти липса на опит с мъжете и техните лукавства, така че не тревожи съзнанието си с мисли какво би могло да бъде. — Прегърна силно дъщеря си и също отстъпи. — Трябва да призная, че и Хари ме изненада. Изненада и двама ни, нали Уарфорд?
	— Да, свърши добра работа, синко. — Старият граф го потупа по рамото. — Можеше да не се стига дотук, ако беше по-наблюдателен, но все пак доведе сестра си жива и здрава, а това не е никак малко.
	— Благодарение на умния ти план — взе думата майка му. — Установихме, че Адерли не е как такъв зестрогонец, за какъвто го смятахме.
	— Ще си налея питие — обяви предстоящото си оттегляне от разговора Лонгмор. На масичката имаше само шери, но за начало и то щеше да свърши работа.
	— Адерли се обаждаше или наминаваше да разбере как си всеки ден. Носеше ти цветя и свежи плодове. Изглеждаше искрено обезпокоен, нали така, Уарфорд? — Не дочака отговор, а продължи: — Вярно, че е разорен и не познаваме родителите му, но с баща ти вярваме, че с малко работа ще успееш да го вкараш в правия път.
	Макар че младото момиче бе напълно отблъснато от идеята, Лонгмор й направи знак с ръка да не издава на глас мислите си.
	Самият той ясно съзнаваше какво се крие зад загрижеността на Адерли и не смяташе, че мотивите му са безкористни. Ако сестра му починеше преди сватбата, плъхът оставаше изцяло на улицата.
	Лонгмор се извини на гостите и напусна библиотеката.


>	Тринадесета глава

	_Кралският театър_
	_Сряда вечер_
	Целият Лондон знаеше, че херцогът на Кливдън се е запознал с мадам Ноаро по време на оперно представление в Париж. Тази вечер обаче за първи път се появяваше в лондонски театър, и появата й сред обществото не остави у никого никакво съмнение защо лорд Кливдън бе паднал в капана на невероятния й естествен чар.
	Марселина за първи път се появяваше като дама във висшите благороднически кръгове и всички погледи бяха вперени в нея, още повече че лорд Кливдън придружи до ложата си не само нея, но и още една ослепителна светлокоса красавица.
	В другия край на театъра лейди Уарфорд демонстративно бе забила поглед в празната сцена, отказвайки да признае съществуването на новата херцогиня. Дъщеря й обаче бе част от любопитното множество заедно с лорд Адерли, принуден да играе ролята на примерен годеник.
	— Знаете ли коя е дамата с херцогинята на Кливдън? — полюбопитства Клара.
	— Нима не знаеш? — учуди се Адерли, който бе проточил врат в тяхната посока като всички останали. — Мислех си, че е една от сестрите й. Не беше ли едната блондинка?
	— Сестрите й са неомъжени, а тази дама е облечена като омъжена жена. Французойка, ако смея да допълня — отвърна тя.
	— Знам единствено, че предизвика доста вълнение и извън сцената — обади се брат й. — Едва чувам актьорите, което невинаги е лошо, но този път постановката е добра. Явно на актьорите ще им се наложи да се забавляват, а в почивката ще отскоча до ложата на Кливдън и ще се опитам да разбуля мистерията.
	Съзнавайки, че със сигурност няма да е единственият неканен гост в ложата на приятеля си, Лонгмор се запъти към нея малко преди антракта, като по този начин изпревари всяка конкуренция.
	— Преди да са ни нападнали тълпите, ваше благородие — обърна се Хари към херцогинята, — ще благоволите ли да ме представите на своята гостенка?
	— Мадам Вейриън, позволете ми да ви представя лорд Лонгмор, много близък приятел на съпруга ми — представи го херцогинята.
	Приятелката й не реагира. Марселина повтори думите си на френски.
	— О, да — заговори Мадам. — Приятели от много време. Приятно запознанство, лорд Лонгмор — кимна му тя.
	Английският й беше забавно ужасен и Лонгмор предпочете да продължи диалога си с нея на френски. Това му даде малко предимство пред тълпата, която се събра буквално минути по-късно в ложата на Кливдън. Докато голяма част от тях говореха френски, акцентът им бе категорично британски, неговият обаче бе безупречен, тъй като един от малкото му истински таланти се оказаха езиците.
	Лонгмор остави Мадам на тълпата й от обожатели малко преди края на антракта и се върна в семейната ложа.
	Майка му изглеждаше като глътнала кошер с оси, а причината очевидно бе присъединилата се към тях лейди Бартхам.
	— Французойка, както предположи — заразказва Лонгмор на сестра си, без да шепне. — Мадам Де Вейриън. Приятелка на херцогинята от Париж. Вдовица, доколкото разбрах. Възхищавам се на познанията на сестра ми за роклите, но и без нея дамата изглежда от най-висока класа, ако правилно съм забелязал бижутата й.
	— Вдовица, така ли? — поинтересува се майка му след кратко колебание и се обърна към ложата им.
	— При това доста млада, смея да кажа — потвърди Лонгмор. — Говори невъобразим английски.
	— Това не би било проблем за теб — забеляза Клара.
	— Наистина — потвърди и Адерли. — Езиците винаги са били твоето скрито оръжие. — Усмихна се замислено и потърка челюстта си. — Както и дясното ти кроше, впрочем. Имах честта да се убедя сам — допълни по-тихо.
	Ако не бе такъв изпечен циник, Лонгмор сигурно би повярвал в искреността на думите му.
	— Доста се забави — констатира Клара.
	— Тя е красива и английският й може да бъде наистина очарователен — отговори Лонгмор, загледан в ложата им.
C>
	_Ексклузивно издание на „Сутрешен спектакъл“_
	_Четвъртък, 11 юни 1835 г._
	Коя е тя? Това е въпросът, който си задават всички от изминалата вечер насам, след като мистериозна непозната разбуни духовете с появата си в Кралския театър.
	Нашата кореспондентка се сдоби с информацията, че мадам В. е потомка на френски граф, чието семейство отдавна се свързва с рода на Бурбоните.
	Предвид настоящите размирици в Париж не можем да се учудваме, че злощастно лишена от закрилата на верния си съпруг дамата е решила да се установи със завидното си богатство тук (информацията е потвърдена от херцог К.) под вещото управление на Нейно величество.
	В търсене на постоянно жилище, тя е отседнала инкогнито в известен лондонски хотел, чието име бяхме помолени да запазим в тайна.
C$
	Кратка бележка на същата страница отделяше внимание на поведението на неназован лорд от обществото, забелязан да посещава игрални клубове със съмнителен произход малко след обявяване на годежа си с красива лондонска наследница по-рано същия месец. Без да посочва имена, но с достатъчно детайли, за да остане самоличността на лорда без никакво съмнение за читателя, списанието елегантно намекваше за незавидното му финансово състояние и безразсъдно поведение в светлината на предстоящата му сватба.


	_Имението Уарфорд_
	_Четвъртък следобед_
	Както повечето от благородниците лорд Адерли бе прочел „Спектакъл“ със сутрешното си кафе. Публикациите предизвикаха порой от ругатни и буреносно настроение, което изля върху слугите си, преди да се облече, да грабне броя и да отиде при годеницата си.
	— Не знам как тези драскачи се разминават с въжето след подобни клевети — гневеше се той. — Някой трябва да им даде добър урок. Ако Фокс беше благородник, щях да го предизвикам на дуел, но сега смятам да заведа дело срещу изданието.
	Лейди Клара си пое дълбоко въздух и издиша бавно.
	— Хората са по природа груби. Могат да извъртят и най-обикновените обстоятелства в нещо срамно и злепоставящо. Но в списанието не споменават имена, нали? В такъв случай никой от читателите не би могъл да си помисли, че става дума за теб.
	— Сигурна ли си? — Лорд Адерли се изненада от глупавата наивност на бъдещата си съпруга.
	— Напълно! — потвърди тя. — Хари каза, че никой човек със здрав разум не би си помислил подобно нещо. Та онзи клуб е по-пропаднал и от моста Пътни.
	— Лонгмор е идвал тук да говорите за това? — Лицето му почервеня като домат.
	— А, той често носи „Спектакъл“, когато се прибира — обясни Клара. — Отби се преди малко на път за мадам Де Вейриън. Ще я покани на разходка с каретата си. Мислиш ли, че е порядъчна?
	Не и ако ще се забърква с брат ти, помисли си Адерли, но прехапа език.
	— Не съм чул нищо друго.
	— Със сигурност е порядъчна. Кралят и кралицата тъкмо приеха херцогиня Кливдън, така че едва ли тя или херцога ще искат да застрашат благоволението, на което се радват в двора.
	— Би било глупаво, наистина.
	— Ако е порядъчна, мама ще бъде много доволна — продължи Клара. — Съпругът на Мадам й е завещал всичко. Майка няма да има нищо против, че е вдовица. И без това най-големият й страх винаги е бил, че Хари ще се обвърже с някоя балерина или сервитьорка.
	Лицето на Адерли поаленя. Майка му попадаше в същата категория, макар да бе съвсем порядъчна дъщеря на гостилничар. За негово съжаление, моралът й бе силно разклатен след раждането му и произходът му, макар скромно провинциален — баща му бе дребен лорд от провинциите край Лондон, — стана не по-стойностен от този на конярите в обора му.
	— Да се обвърже? — повтори той думите на Клара учуден. — Лонгмор? — Не можеше да си го представи. — Толкова далеч ли са стигнали нещата?
	Клара сви рамене.
	— Кой знае? Но той определено е много впечатлен от нея. А и ти познаваш Хари, винаги се хвърля през глава в… — Закашля се и опря чело на ръката си.
	Жестът бе несъзнателен и недраматичен, но напомни на Адерли за скорошната й болест — достатъчно сериозна да затворят къщата за три дни и да не пускат никого. Стана и коленичи до стола й притеснен.
	— Скъпа, добре ли си?
	Тя отпусна ръка.
	— Не, нещо… о, няма нищо. Явно твърде дълго не съм излизала и имам нужда от свеж въздух. Мисля, че ще помоля да ми приготвят кабриолета и ще се разходя из парка.
	— Глупости — възрази той и се изправи. — Ако искаш да се разходиш, с радост ще те придружа навън. Само помоли да ти донесат шапка и шал.


	Лонгмор влезе с каретата си в Хайд Парк доста преди общоприетия за разходка час. Заслушан в разбъркания и нестроен английски на светлокосата си спътница, той отпусна юздите с усмивка, макар да нямаше особен повод за радост.
	— Прекалено си замислен — забеляза Мадам. — Само част от теб е с мен тук. Другата част е някъде другаде. Предизвикана съм да те изискам само за себе си, ако е прилично?
	— Колкото и да е странно, започва да ми се иска да беше малко по-обикновена — призна й Лонгмор. — Вълнението и разнообразието започват да ми идват малко в повече. Снощи например… — Въздъхна и поклати глава.
	— Изглеждаше толкова спокоен! Нищо не издаваше напрежението ти.
	— Заблуди обществото с удивителна лекота — обърна се към нея. — Жени, които със сигурност са ползвали услугите ти, и мъже, които точеха лиги по теб онзи ден, когато дойде до Уайт, се държаха с теб, сякаш идваш от друга галактика.
	— Хората виждат само онова, което очакват да видят — отвърна скромно тя, но лицето й грееше от получения комплимент. — Никой не очаква от обслужващия персонал да бъде нещо повече.
	Как изобщо можеше да се смята за обслужващ персонал?! Та тя бе успешна бизнес дама, изумителна артистка и изящен, макар и малко ексцентричен творец. В допълнение с красотата и природния си интелект, тя буквално слагаше в малкия си джоб всички дами от висшето общество, взети заедно. Как изобщо някой успяваше да не я забележи? Как самата тя смяташе, че е незабележима?
	Запознат с качествата й и с нездравословната наблюдателност на домашните помощници, графът настоя Софи да отседне в хотел с добре подбрана група специално наети за целта камериерки-французойки, вместо да „гостува“ на сестра си и херцога.
	През седмицата „Спектакъл“ щеше да публикува детайли около причината за бягството й от Франция, за да подсили ефекта от и без друго зашеметяващата й особа.
	— И все пак ми е трудно да приема, че същите мъже, които те зяпаха безцеремонно през прозорците, вчера се потяха като ученици на изпит, опитвайки се да те впечатлят с френския си.
	— Това изискваше от тях сценката, а и двамата с Клара влязохте съвършено в ролите си. За момент дори се притесних, че ще ме засенчиш с френския си и с изисканите си маниери.
	Нищо не можеше да се сравни с лекотата, с която Софи одухотвори своя образ, превръщайки се в коренно различен човек. А може би естествената й природа бе именно в това — да се превъплъщава? Не знаеше, но помнеше топлото чувство на възхита и благоговение, с което го изпълни вчерашното й представяне.
	Намръщи се.
	— Успя да впечатлиш дори Адерли, а той е известен с капризите си.
	— В момента не може да си позволи да бъде придирчив. Затънал е до шия.
	Именно това притесняваше Лонгмор най-много.
	— Освен това е безскрупулен и няма да се спре пред нищо. Моля те, не забравяй това. Може би не е лоша идея да помислиш за бодигард.
	Софи застина.
	— Не мога да повярвам, че ми даваш подобен съвет. Нима забрави приключението ни при Дауди?
	— Не. Но това е различно. Цялата идея е много рискована и леко налудничава.
	— Нима си забравил как се съгласи, че това е идеалният план за справяне с проблема?
	— Напротив. Помня също, че беше изумително гола, когато ми го разказа, а това би направило всеки план съвършен в този момент. Освен това тогава още не знаех колко точно е затънал Адерли.


	Кливдън не бе стоял със скръстени ръце, докато те търсеха Клара, и по молба на съпругата си бе направил малко разследване. Оказваше, че, че дълговете на лорд Адерли са значително по-големи, отколкото допускаха и поради тази причина някои от кредиторите му следяха буквално всяка негова стъпка, дебнейки го като жива мишена.
	— Подочух, че се е забъркал с неблагонадеждни лихвари. Запозната съм с маниерите им.
	— А аз стигам до извода, че изобщо не те познавам — призна замислено Лонгмор.
	… само че познаваше тялото й. Съвършените й, налети гърди, идеално заобленото й дупе и искреното наслаждение, с което се отдаваше на любовните им игри.
	Трябваше да помисли по-сериозно как да я вкара отново в леглото си.
	— Ще оставим миналото ми за друг ден. Ето ги! — Тя посочи каретата на Клара в далечината и като с магическа пръчка отново се превърна в Мадам де Вейриън.
	Стойката, погледът, линията на челюстта й, дори самото й лице сякаш се промениха и вече показваха съвсем друга жена — опитна, зряла и самоуверена. Скъпите й дрехи само засилваха впечатлението за власт и богатство.
	Сякаш самото й същество налагаше на света да приеме новата й самоличност. Беше едновременно вдъхновяващо, хипнотизиращо и малко плашещо за гледане.
	Следвайки плана им, Лонгмор влезе в парка през северната порта, за да засече „уж случайно“ другата двойка на път за дома.
	Когато се изравниха, двете карети спряха и Лонгмор ги представи един на друг.
	Клара прояви подходящата доза женско любопитство към Мадам, докато Адерли се надуваше като младо петле в стремежа си да я впечатли. Лонгмор не пропусна да забележи колко дълго мръсникът опипваше с очи заоблената й фигура, без да се набива на очи.
	Горкичкият, приличаше на току-що уловена риба, която продължава да плува безгрижно, без да усеща събиращите се около нея мрежи.
	Предишната вечер графът с интерес наблюдава как тя пленява приятелите му, а сега с любопитство проследи как елегантно и умело заложи стръвта: многозначителен преценяващ поглед, кокетно кимване с глава, няколко случайни докосвания и многозначителни усмивки. Омая го за по-малко от десет минути. Лонгмор разпозна недвусмисления интерес на Адерли и почувства как започва да го боли глава само от усилието да не забелязва мазната му самодоволна усмивка и хищническия блясък в очите му.
	През цялото време Мадам говореше предимно с Клара, оставяйки у повърхностния наблюдател впечатлението, че се опитва да й се хареса. Сестра му, от своя страна, понасяше с явна лекота разваления английски на французойката и мълчаливия й флирт с годеника й.
	— Аз съм твърде… О, коя дума ми трябваше? — Мадам се смръщи кокетно. — Вървя прекалено напред. А, да — напредничава. Твърде напредничава съм. Смела.
	— Напротив — възрази галантно Адерли.
	— Но лейди Клара — продължи Мадам, сякаш не бе забелязала нищо, — това искам да разбера — кой знае какво ще дойде? Днес сме доволни, толкова щастливи. След това — Пуф! и няма следа от любовта ни. Това преживявам. Един ден всичко е спокойно, а на следващия — успех. По-следващия — няма го! А и Париж се побърка. Кой ще ми каже, че това ще мине?
	— Няма да съм аз, със сигурност — включи се Лонгмор.
	— Времето, което избягва от нас, не можем да му се изплъзнем — въздъхна и затвори очи. — Думата не е правилна.
	— Мисля, че думата, която търсите, е „чака“, Мадам — намеси се галантно графа. — Вероятно искахте да кажете, че не можем да чакаме времето, защото то не чака нас.
	— Толкова сте прав! Милейди Клара, хайде пак да се намерим? — погледна за миг Адерли. — Утре е добре, да? Ще бъдем на изложба на картини в… къде беше?
	— Британския музей — напомни услужливо графа.
	— Точно така — засия Мадам. — Убедих лорд Лонгмор да ме придружи.
	— Но разбира се — въодушеви се на свой ред Клара. — Много бих искала, ще ми се отрази добре — съгласи се тя, без да избухне в неистов смях и да разкаже как брат й би предпочел да му извадят очите с нажежени шишове, отколкото да разглежда картини и да прави превзети коментари за съдържанието им. Вместо това се обърна мило към Адерли: — Но вероятно за вас ще бъде отегчително, лорд Адерли? Ако е така, няма нужда да се измъчвате, нито да се притеснявате за мен. Брат ми може да придружи и двете ни.
	— Милорд не се радва да гледа картини? — изненада се искрено Мадам и обърна поглед към Адерли с устни, оформени в съвършено малко „о“.
	— В компанията на две толкова очарователни дами не бих имал нищо против да наблюдавам дори камъни — беше многозначителният му коментар.
C>
	_Ексклузивно за списание „Сутрешен спектакъл“_
	_Петък, 12 юни_
	Любопитно съвпадение или нещо повече? Наскоро научихме, че дни преди последния бал при кралицата на 28 май няколко институции и търговци са отказали напълно кредит на един определен джентълмен, печално известен с хазартните си навици. Можем само да предполагаме каква е причината зад тези драконовски мерки от иначе свикналите с просрочени благороднически кредити търговци. Очевидно дори предстоящият прибързан брак между въпросния господин и злощастно съблазнената от него млада дама не е достатъчна гаранция за неговата потенциална платежоспособност. Само за сведение, въпросната дама ще встъпи в брака си със зестра от сто хиляди британски паунда.
C$


	_Същият следобед_
	Британският музей посрещаше гости на ежегодната си лятна изложба на класици и произведения от частните колекции на видни обществени личности, включително на самата кралица.
	Въпреки органичната си непоносимост към претенциозни събирания на празноглави умници по какъвто и да било повод, лорд Лонгмор успя да се заинтригува от няколко произведения с бойни сцени.
	Настроението му бе буреносно. Скоро след пристигането си Мадам и Адерли изостанаха леко след графа и сестра му, а сега се бяха отдалечили достатъчно, че да не могат да чуят диалога им, но все още да ги виждат. Адерли стоеше прекалено близо до Мадам за вкуса на графа.
	— Предполагам, че си видял „Спектакъл“ — откъсна го от мислите му Клара.
	— Както и всички, вероятно — потвърди той.
	— Адерли беше побеснял — съобщи жизнерадостно сестра му. — Отново се скарахме, когато дойде да ме вземе. Заплашваше, че ще уреди ареста на Фокси. Аз се престорих, че му симпатизирам, но изразих загриженост за репутацията му, ако се забърка в съдебен скандал дни преди сватбата. Освен това цитирах татко, според когото няма как да обвинят Фокси, щом не назовава имена. А и щом последният ни крал не успя да осъди никой от таблоидите, които пишеха против него, то обикновен човек като Адерли няма никакъв шанс.
	— Обикновен човек като Адерли — повтори развеселен Лонгмор. — Нима си му го казала в лицето?
	— Аз просто цитирах татко — обясни тя с невинно светнали очи.
	— Колко нетактично от твоя страна.
	— Виновна съм. И в момента той вероятно се оплаква от съдбата си на Мадам. — Клара погледна към Софи и Адерли. — Изглежда наистина загрижена, не смяташ ли?
	Мадам имаше очи само за Адерли, слушаше го напрегнато, а дясната й ръка бе притисната към гърдите.
	— Пропуснала е призванието си — забеляза графът. — Трябвало е да стане актриса.
	— Не знам за нея, но съм изумена, че ти успяваш да наблюдаваш всичко това, без да реагираш. Не изглеждаш особено доволен.
	— Не се и очаква да бъда — възрази меко. — Приятелчето там се опитва да ми отмъкне дамата. По сценарий трябва да им хвърлям подозрителни погледи. — Това се бе оказало много лесно. — А после, когато търпението ми се изчерпа, ще вдигна невероятен скандал на Мадам.
	— Идеално — одобри сестра му. — Тя ще изтича в обятията му за утеха.
	Това трябваше да бъде забавно, но не беше.
	— Да, това е планът.
	Хвърли един свиреп поглед в тяхната посока.


>	Четиринадесета глава

	Не очакваше, че Адерли е способен да изглежда по-самодоволен от обикновено, но ето че успя. Усмихваше се недвусмислено, докато се отдръпваше от Мадам, след като известно време шепнеше нещо в ухото й.
	— Лорд Лонгмор, лейди Клара — поздрави ги Мадам твърде невинно. — Май сме прекалено бавни за вас.
	— Не бързаме — успокои ги Лонгмор. — Картините ще са на наше разположение достатъчно време. Но ни стана любопитно какво привлече вниманието ви точно към тази творба.
	— О, напомни ми за нещо лично и разказах малка шега на лорд Адерли — изчерви се Мадам.
	Наистина се изчерви.
	Колкото и запознат да бе с майсторските й изпълнения, Лонгмор не би повярвал, че може да се изчерви по команда, ако не го бе видял с очите си.
	— Бих искал да я чуя.
	Адерли погледна към Клара.
	— Опасявам се, че не е подходяща за финия слух на неомъжена млада дама.
	— Но е напълно подходяща за бъдещ младоженец? — зачуди се Клара с повдигнати вежди и пронизващ поглед. Майка им би се гордяла с нея.
	— Но моля ви, мила моя милейди, — намеси се Мадам. — Това е просто малка палава шега. Лорд Адерли ще ви я разкаже, след като се венчаете.
	Клара извърна студения си взор към картината.
	— Интересно е, не мислите ли, какво престъпление е изневярата, когато я извърши жена. Но за мъжа тя е символ на чест и достойнство. Според мен картината е изящна, но не ми е по вкуса.
	Отдалечи се с изправен гръб и вирната брадичка.
	След моментно колебание Адерли я последва.
	— На ваше място бих бил по-внимателен, мадам — посъветва я Лонгмор. — Някои хора могат погрешно да изтълкуват… вашата любезност.
	— Нима се страхувате, че ще взема годеника на сестра ви? — засмя се безгрижно. — И какво, ако стане така? Може пък да й направя услуга. Ако сгодената бях аз, не бих желала мъж, който така лесно се подвежда от други жени. И то няколко дни преди сватбата!
	Гласът на Клара — не прекалено силен, за да я разберат, но достатъчно остър, за да предаде раздразнението й, привлече вниманието им. Каквото и да казваше, думите й напрегнаха Адерли и вратът му бързо поаленя.
	— Но вижте сам — възкликна Мадам. — Вече враждуват.
	— Така изглежда.
	Клара жестикулираше яростно с вирната брадичка. Закрачи към вратата, като цялото й същество излъчваше гняв и обида. Адерли я последва. Двамата изчезнаха през вратата.
	— Да прави сцени на ревност не е умно — констатира Мадам. — Ядосва го. Толкова скоро преди брака е лошо. Така се гонят мъже. — Тя поклати неодобрително глава.
	— Може би той е прекалено нетърпелив да бъде прогонен — подразни я Лонгмор.
	Тя се засмя отново с онзи безгрижен звънък смях, който сякаш разпиляваше във въздуха хиляди кристални камбанки, и сви рамене.
	— Такъв е животът. Един печели, друг губи, нали?
	Ако не я познаваше, ако не си припомняше коя е тя, щеше да реши, че е истинска авантюристка, опитна и обръгнала в житейските уроци. Щеше да повярва, че е имала десетки любовници и стотици флиртове.
	Но бе само той.
	Знаеше го. Знаеше, че беше първият мъж в живота й.
	И може би именно в това беше проблемът.
	Можеше ли да е създал чудовище? Да е отворил нейната кутия на Пандора?
	Дискретно покашляне го откъсна от опасната посока, в която бяха поели мислите му.
	— Лорд Адерли ме помоли да го извините, но сестра ви не се е почувствала добре и е изразила желание да се прибере — предаде един от служителите.
	Лонгмор се огледа.
	Свадата му с Мадам бе привлякла внимание.
	— Не си подхождат — клатеше тя замислено глава до него, — сега го виждам съвсем ясно.
	— Наистина ли? — поинтересува се Лонгмор. — И за кого, според вас, би бил по-подходящ той?
	Изгледа го с присвити очи.
	— Странно, лорд Лонгмор, но сякаш и аз не се чувствам много добре. Вярвам, от въздуха тук е. Натиска ме. Или може би е компанията? Искам да се прибера в хотела си.


	_Ателие Ноаро_
	_Неделя следобед_
	— Не — каза Лонгмор, смачка бележката и я изхвърли в празната камина.
	— Не съм искала разрешението ти — сопна му се Софи.
	Малко по-рано Лонгмор пристигна в ателието и бе отведен в работната стая на трите сестри, където всяка от тях твореше своята магия. В този момент там бе само Софи, изцапана с мастило по пръстите, разбъркана коса и голямо мастилено петно на дясната й буза. Дописваше нещо.
	— Имаш мастило по лицето си — смени темата той.
	— Не сменяй темата! Поканата е идеална за плана ни.
	— Идеална възможност да си навлечеш неприятности, искаш да кажеш?
	С бележката лорд Адерли канеше Мадам на вечеря, за да й поиска съвет по личен въпрос, в хотел „Брънсуик“.
	— Напротив, спестява ни неприятностите. Сега спокойно можеш да проникнеш в дома му?
	Зяпна я.
	— Да не би миризмата на мастилото да замъглява мозъка ти? — почуди се на глас. — Досега не беше споменавала нищо за проникване в дома му. За какъв дявол е необходимо да правя нещо такова?
	— За да намериш уличаващи доказателства.
	Веднага си представи думите, изписани с главни букви, в курсив и подчертани.
	— Нима нямаме достатъчно? Получаваш сведения от Фенуик, Кливдън и дори частни финансови доклади, с които не искам да знам как се сдобива Леони. Какво повече ти трябва?
	— Писма от психиатричното заведение, в което е затворена съпругата му, биха били идеални. Или бележки от кредиторите му, в които го заплашват с телесна повреда, ако не се издължи в най-кратки срокове. Такива неща.
	— Какво?
	— Би било полезно да открием, че вече има съпруга, не мислиш ли? За предпочитане здрава и живееща в Ирландия, но луда. Или заплаха за живота му, която го е подтикнала да действа безскрупулно.
	— Би било полезно, но е напълно невероятно, Софи. Подобни сюжети се случват в романите, но не са възможни тук, колкото и да не искам да те разочаровам.
	— Трябва ни нещо наистина силно — опита се да му обясни. — Обществото е склонно да прости дълговете, хазарта или фустогонството. Това не е достатъчно да изличи чудовищното престъпление на лейди Клара, че го е оставила да я целуне и да смъкне роклята й.
	— Ами публикациите ти в списанието за спрените му кредити и за сценката в галерията? Няма как да не разбунят духовете. А дори и Адерли не е достатъчно тъп, за да държи подобни уличаващи доказателства в дома си.
	— Ще се изненадаш колко глупави са понякога престъпниците. А лордът отдавна доказа, че е по-лесен за манипулиране дори от невинната ти сестра. Няма да имам проблем да го съблазня и да опетня репутацията му.
	— Няма да съблазняваш никого — възпротиви се категорично графът.
	— Мога да се грижа за себе си, Лонгмор. Ще вечерям с него в хотел „Брънсуик“ за поне два часа, за да можеш да претърсиш спокойно къщата му. И без това не е прекалено голяма.
	След като разпродаде по-голямата част от семейното имущество, за да покрие дълговете си, сега лорд Адерли живееше в скромна къща встрани от центъра на града.
	— Това е частна собственост — поясни той. — Каквито и рискове да съм поемал досега, никога не съм нарушавал нечие лично пространство.
	— Не ми казвай, че не си се промъквал в училище и след часовете — свари го тя неподготвен. Стреснатият му поглед бе именно потвърждението, от което се нуждаеше, за да подсили атаката си. — Знаех си! Тогава едва ли ще ти бъде трудно да се справиш. Ако искаш, отключи или разбий ключалката, ако ли пък не — използвай някой прозорец.
	— Накарай Фенуик да го направи. Достатъчно сръчен и умен е, а и лесно ще го отървем, ако случайно го спипат.
	— Фенуик не може да чете. — Наклони глава и го погледна изпитателно. Почти виждаше как зъбните колелца в мозъка й се въртяха, докато обмисляше нещо.
	— Мислех си, че възможността да проникнеш в дома на Адерли ще те въодушеви.
	— Не и щом знам, че ти ще бъдеш с него през това време — отвърна Лонгмор. — Нямам доверие на проклетото копеле.
	— Опитай се да мислиш логично — помоли го тя. Нищо няма да ми се случи. Знаеш на какво съм способна и осъзнаваш, че Адерли е в по-голяма опасност с мен, отколкото аз — с него. А и ако толкова бързо и лесно получи онова, което иска от мен, ще изгуби интерес прекалено бързо.
	— Или може би не. — Лонгмор не бе изгубил интерес. Напротив — беше дори прекалено заинтригуван, за да бъде спокоен. Не можеше да си спомни някога да е прекарвал толкова много от времето си в мисли за жена, колкото прекарваше в мисли за нея.
	Не се любеха достатъчно, в това беше проблемът.
	— Знам само, че подобни ситуации много бързо могат да излязат извън контрол — припомни си той пияните младежи в странноприемницата.
	— Не си мисли, че всички жени си губят ума от една целувка и малко опипване — изтълкува тя погрешно думите му.
	— Той няма да те целува и опипва — заяви графа категорично.
	— А аз няма да си изгубя ума — допълни Софи.
	— Не се държеше особено рационално с мен, ако си спомняш.
	— Това беше с теб — натърти тя. — Съвсем различно е. Знам разликата и не мога да повярвам, че ти не я виждам. Или всички жени са взаимозаменяеми за теб? Всъщност не — не ми отговаряй! Не искам да разбирам.
	Всички, освен нея. Досега действително бе смятал жените за малко или повече взаимозаменяеми. С едно изключение. Софи.
	Знаеше, че ще направи онова, което си е наумила, дори и да я вържеше и заключеше в празна стая.
	— Добре тогава — примири се той с неизбежното.
	Софи застана до него и постави ръце на раменете му.
	— Благодаря ти. Знам, че се притесняваш за мен и знам, че щеше да ме пратиш по дяволите, ако не го правехме заради сестра ти.
	Не беше изцяло права, но предпочете да не спори, а вместо това обхвана лицето й с ръце и я целуна жадно и собственически по устните. Задържа я за момент и се вгледа в сапфирено сините й очи.
	— Ще се радвам, ако се опиташ да не бъдеш целувана и опипвана от него.
	— Довери ми се — успокои го мило.
	Желаеше я, мислеше за нея прекалено много, притесняваше се за нея до степен, в която се чувстваше зле, но не можеше да й вярва. Познаваше я прекалено добре.
	Не му оставаше друг избор, освен да й съдейства, а ако нещо се объркаше, винаги можеше да застреля проклетия кучи син и да приключи с това.


	_Същата вечер_
	Успяха да проникнат в къщата на Адерли учудващо лесно.
	След като докладва, че прислугата се е събрала в сервизните помещения на питиета и шумна игра на карти, Фенуик се изкатери в къщата през отворен прозорец на горния етаж и отвори отвътре вратата на Лонгмор.
	За страничния наблюдател щяха да изглеждат като камериер и подранил с прибирането господар.
	Основната трудност бе придвижването в непозната неосветена къща, без да се бутат в мебелите или да съборят нещо, но след като доби известна представа за жилището, Лонгмор отхвърли и този проблем и се съсредоточи върху намирането на нещо уличаващо.
	Всички стаи, през които преминаха, издаваха признаци на занемареност и немотия.
	Заедно с Фенуик събра голямо количество документи, но сред тях нямаше нищо особено интересно.
	Безплодно се оказа и подробното претърсване на писалището, в което графът не откри нито едно тайно чекмедже или двойно дъно.
	Точно започна да им става досадно, когато някъде в къщата удари часовник, последван от мъртвешка тишина.
	— Ще се размърдат, сър — прошепна Фенуик в тъмното. — Някой ще се качи.
	В този момент по стълбите на долния етаж действително отекнаха тежки стъпки.
	— Влизай в гардероба — заповяда Лонгмор, а самият той се отпусна на земята и пропълзя под леглото.


	За разлика от лелите на Кливдън, повечето гости на града предпочитаха някои от луксозните хотели в Уест Енд. „Кларъндън“ на Бонд Стрийт бе известен с това, че отлично задоволяваше и най-малките прищевки на гостите си, при това напълно дискретно.
	Мадам де Вейриън бе наела един от частните апартаменти и ако смяташе да го превръща в свое постоянно жилище, персоналът на хотела с радост щеше да й угоди. Никой нямаше интерес да знае къде и с кого се забавлява гостенката им, нито дали има посещения. Затова Кливдън прецени, че хотелът е идеален за целите на плана им.
	Въпреки късния час, в който се прибра, Мадам привлече еднакво успешно вниманието и на гостите, и на персонала на хотела. Носеше фантастична вечерна рокля, подробно описана в следващия брой на „Спектакъл“. Съчетанието от тъмнорозов сатен за основа и черна тафта за гарнитура на дрехата й придаваше елегантност и подчертаваше с дискретно прошумоляване всяко нейно движение.
	Всяка жена, която видя Мадам тази вечер, изгледа роклята й със същия сладострастен копнеж, с който мъжете гледаха самата нея.
	Лорд Лонгмор никога не я бе гледал така.
	Но той бе различен, каза си Софи. Лицето му можеше да прикрива емоциите му почти толкова добре, колкото и нейното. Беше необходимо да се загледаш внимателно, за да забележиш блясъка в очите му, когато я видеше.
	Потръпна, като си спомни, че видя издайническите знаци точно преди той да я целуне и да се отправи към дома на Адерли.
	Ако не трябваше да спасява лейди Клара, при това за невъзможно кратко време, щеше със сигурност да провери дали не може да разпали блясъка в очите му до черния помитащ пожар, който познаваше.
	Точно си представяше как би искала да го съблазни, когато лакеят, застанал на пост пред покоите й, я уведоми, че лорд Лонгмор я очаква в дневната й.
	Сърцето й заби учестено. Мислеше си, че ще има време да се освежи и да си отпочине, преди той да пристигне. Не й беше спокойно в негово присъствие.
	Нямаше да й е лесно да запази обичайното си хладнокръвие след изморителната вечеря с лорда.
	Адерли се оказа изключително муден и плиткоумен събеседник и Софи доста се постара, за да насочи размислите му в правилната посока. Чувстваше се изтощена от усилието и ядосана, че е продължило повече от предвиденото.
	Наложи си да се фокусира върху успеха, който бе постигнала и именно тази мисъл я оживи, когато влезе в стаята при Лонгмор.
	Той стоеше до прозореца с чаша в ръка. Тъмната му коса бе разрошена, а вратовръзката — разхлабена. Не можеше да прецени дали се е сбил, или е спал с дрехите си. В очите му проблясваха опасни пламъци.
	— Надявам се, че добре са се погрижили за теб — заговори тя, докато внимателно сваляше ръкавиците си. Забеляза наполовина изпразнен от съдържанието си декантер на една от масичките.
	— Нахраниха ме и доливаха чашата ми — отвърна. — А ти къде беше, по дяволите?
	Остави ръкавиците си на облегалката на най-близкото кресло, развърза пелерината си и небрежно я метна върху тях.
	— Колко си изпил? — попита на свой ред. — Нима забрави, че бях на вечеря с лорд Адерли?
	— Пет часа?
	— Не продължи толкова дълго!
	— Какво, по дяволите, правихте през това време?
	— Говорихме.
	— Обеща ми само два часа.
	— Казах, че ще имаш поне два часа на разположение. — Тя започна да се ядосва.
	— Но след това си намери по-добро забавление и реши да се забавиш?
	— Не мога да повярвам, че отново трябва да водим този разговор. Нищо не се случи между нас. Не беше и предвидено да се случи каквото и да било. А предвид отвратителното настроение, в което си, предполагам, че и при вас не се е случило нищо интересно.
	— Зависи как гледаш на нещата — отвърна той. — Не намерихме нищо, но разбрахме, че прислугата на Адерли няма грам уважение към него, щом позволява стаите да тънат в боклуци и прах, а двойка от персонала да се чука, опряна на гардероба, в стаята на господаря си.
	Софи го гледаше невиждащо, докато съзнанието й визуализираше сцената, която току-що й бе описал. Беше виждала подобни изображения, но тогава не знаеше нищо за усещанията, които сексът предизвиква.
	Опита се да се върне обратно на темата, но съзнанието й предпочете да си представи голото му тяло, притиснато в нейното, причиняващо й почти болезнено удоволствие.
	Възбуди се мигновено от живите спомени, които закръжиха в главата й. Искаше да изтича през стаята и да отвори прозорец, за да се охлади.
	Много по-силно обаче искаше да се хвърли в обятията му и да го накара да я люби отново, докато изтрие гнусния образ на мазния Адерли от ума й.
	Наложи си да изрази съчувствие.
	— Но не ви откриха?
	— Можех да започна да пея на глас, но пак нямаше да ми обърнат внимание. За късмет позата им не беше от най-удобните и приключиха бързо. Посмяха се и изчезнаха, вероятно за да повторят упражнението в друга стая. Не се застояхме много след това. Намерих Фенуик и двамата се спуснахме навън по водосточната тръба.
	Софи наблюдаваше като хипнотизирана движението на ръцете и раменете му, как светлината играеше по лицето му.
	— Беше пълна загуба на време! — избухна изведнъж той и удари чашата в масичката. — Адерли няма никакви тайни в дома си, за които вече да не знаем всичко. Оказа се точно така, както очаквах, а нещата, които се надяваше да намериш, са измишльотини от приказки и романтични романчета.


>	Петнадесета глава

	Софи отстъпи, сякаш я беше зашлевил и Лонгмор моментално пожела наистина да удари нещо, за предпочитане — себе си.
	Държеше се като идиот, защото си позволи да се самонавие и ядоса, а за това можеше да вини единствено себе си.
	Той настоя да се срещнат тази вечер, след като всеки от тях е приключил с поетата задача. Така се подсигуряваше, че ако Адерли реши да си опита късмета и последва Мадам до стаята й, той ще бъде на пост и ще го пребие.
	Лонгмор беше на пост и му се стори, че чака цяла вечност, макар часът да не бе късен по стандартите на обществото. Не намираше за уместно обаче една порядъчна жена да се бави толкова на двучасова вечеря, още по-малко облечена по този начин.
	Софи се прибра, полюлявайки хипнотизиращо бедра, усмихната самоуверено — усмивката на жена, която знае, че е желана и смята, че това й се полага по право. Влезе като кралица, сякаш носена от буреносен облак по залез — такова впечатление създаваше комбинацията от цветове и екстравагантни форми на роклята й.
	Наблюдава я как бавно свали ръкавиците си и пулсът му се ускори. Когато отвърза пелерината си и я остави да се свлече по раменете й, прошумоляването на плата му се стори като шепота на хиляди примамващи гласове. А когато видя деколтето на роклята, което разкриваше овалите на съвършените й гърди, кръвта се отля от мозъка му. Знаеше много добре какви са ароматът и вкусът на кожата й.
	И Адерли бе видял всичко това.
	Бе седял на по-малко от една ръка разстояние от нея.
	Този факт го разгневи неописуемо. Разгневи се допълнително от гнева си и че си е позволил слабостта да се чувства по този начин.
	— Да те вземат дяволите, Софи!
	— Не мога да повярвам, че правиш сцена от това — каза му тя открито. — Ти си мъжът, който не се интересува от чуждото мнение, надсмива се на правилата и живее на ръба на опасността. Приемаш половината си безразсъдства за детски шеги.
	— Това не е шега.
	— Тогава ми обясни какво се случи с чувството ти за хумор — помоли го. — Искам да разбера и какво се случи с жаждата ти за приключения.
	— Ти ми кажи! Защо, по дяволите, да ме интересува какво правиш? Защо?
	— Не мога да те разбера.
	— И аз не мога, изобщо не мога да разбера какво ме прихваща. Позволих ти да ме въвлечеш в щурите си планове, защото са забавни. Но сега не са. Не можах дори да се насладя на приключението с Фенуик, защото през цялото време, докато ровехме из досадните сметки на онзи смръдльо, не можех да си представя колко отчаяно безскрупулен е бил, за да подмами сестра ми… а в това време ти си с него и вярваш, че можеш да се справиш, ако се наложи…
	— И се справих! Познавам мъжете като него дори по-добре от теб. За тях всичко е част от една голяма хазартна игра и нищо няма стойност само по себе си, ако не служи за повдигане на адреналина им. Нима смяташ, че такъв човек може да представлява опасност за мен? Смяташ ли, че бих го оставила да ме съблазни? Как може да си такъв идиот?
	— И аз бих искал да знам същото — отвърна той мрачно. — Как мога да съм такъв идиот, че да проваля една прекрасна вечер с тревоги за теб? И дори сега, когато все още има много от вечерта пред нас, аз продължавам да я провалям с караници с теб.
	Софи поаленя и сините й очи се свиха в две тънки цепки. Впусна се в гневна гърлена тирада на френски:
	— Вярно е! Това е ужасна загуба на време и за двама ни. Няма да ви задържам повече, милорд.
	Закрачи към вратата, а коприната шумолеше и се виеше по тялото й като жива. Отвори и протегна ръка към коридора.
	— Лека вечер, монсеньор — процеди през зъби.
	— Лека вечер, мадам — пожела й Лонгмор, събра ръкавиците си и застана на прага.
	Софи стоеше с вирната брадичка и предизвикателен поглед, а очите й хвърляха искри. Страните и шията й бяха поаленели от гняв. Гърдите й се издигаха и спускаха припряно над деколтето й.
	Лонгмор се пресегна през нея и затръшна вратата в лицето на слисания лакей.
	Хвърли на пода шапката и ръкавиците си.
	Вдигна я на ръце.
	— О, не, няма да го направиш — запротестира тя и се заизвива в ръцете му. — Няма да ти позволя! Пусни ме долу! — Тя започна да го удря с юмруци по гърдите.
	— Накарай ме — предизвика я открито.
	— Ще викам — размърда се яростно в ръцете му.
	— О, не, няма! — Целуна я диво и безпощадно, за да я накаже за гнева, притеснението и страха, които го бе накарала да изпитва тази вечер.
	Тя продължи да се съпротивлява в ръцете му, при това упорито, но той почувства как устните й се предават под неговите много преди тялото й да се разтопи в ръцете му. Заля го помитаща вълна на яростна възбуда.
	Занесе я до дивана. Прекъсна целувката и каза:
	— Сега си тръгвам.
	— Добре — съгласи се Софи. — Крайно време беше.
	Пусна я на дивана и сатенът се разпени със съскащ звук около нея, докато се опитваше да седне.
	— Довиждане!
	— Прав ти път — пожела му тя.
	Той свали палтото си.
	— Никога повече няма да се върна.
	— Твърде скоро е.
	— Приключих завинаги с теб — заяви и разкопча ризата си.
	— Вече те забравих.
	Лонгмор започна да разкопчава панталона си. Копче по копче. Бавно и преднамерено.
	Софи го наблюдаваше през присвити очи.
	— Мечтаеш си — предизвика го. — Никога, дори и след милион години няма да ме имаш отново.
	— Дори не смятам да те събличам — отвърна й. — Не си струва усилието. Не заслужаваш да гледаш красивото ми тяло.
	— Не е чак толкова красиво — излъга я.
	Погледът й се плъзна по чатала му и той мигновено почувства как го залива нова вълна горещо желание.
	Софи седна на дивана.
	Лонгмор я хвана и я бутна обратно по гръб. Обкрачи я и подпъхна възглавница под главата й.
	— Няма да се примиря с това — заяви тя решително. — Ти си най-отвратителния, твърдоглав, безчувствен кретен, който може да се пръкне на земята.
	Наведе се и целуна ъгълчетата на устните й, преди да я целуне дълбоко и ненаситно, сякаш за да утоли глада на все още бушуващия в него гняв.
	Бе я накарал да си изпусне нервите и тя бе точно толкова гневна и яростна, колкото се чувстваше и той. Не беше сигурен откъде започна кавгата помежду им, но нямаше значение.
	Софи вдигна ръце към раменете му и се опита да го разтърси, което беше абсурдно и го разсмя. Дланите й се плъзнаха към врата му и за момент се запита дали няма да се опита да го удуши, но след миг тя се надигна, леко обви врата му с ръце и го дръпна надолу към себе си.
	Рядко се бе чувствал по-щастлив да се подчини на женско желание.
	Нарисува горещи пътеки от целувки от ключиците към гърдите й, настрани по раменете и нагоре към чувствителните трапчинки зад ушите й. Почувства как изви гърба си под него и му се стори, че долови прошепнато — проклет да си, когато съвсем естествено проникна в нея и се размърда.
	Беше негова. Само и единствено негова. Негова. Негова.
	Тази едничка мисъл отекваше в замъгленото му от желание съзнание с всеки тласък, с който потъваше все по-дълбоко в магията, наречена Софи.
	Почувства как ръцете й се вкопчиха в рамената му, когато първите тръпки на удоволствието започнаха да пронизват тялото й. Неочаквано тя се надигна, вплете пръсти в косата му и го целуна свирепо. Лонгмор не можеше да си поеме дъх и съзнанието му се бореше да идентифицира завладяващото ново усещане, което целувката отключи у него. Сякаш на света нямаше никого другиго, освен тях двамата в този единствен миг на пълно и безусловно сливане.
	Лежеше отпуснат върху нея, а Софи се опитваше да възвърне разсъдъка си.
	Случилото се бе толкова… забавно. Толкова чувствено и диво.
	Остана излегната за момент, притихнала под топлата тежест на силното му тяло.
	В този момент искаше просто да се наслади на удоволствието, без да се замисля за нито една от възможните последици.
	Лонгмор се размърда върху нея.
	— Нека ти бъде за урок — предупреди я лениво.
	Позволи си още миг наслада и прекара пръсти през косата му. Той извърна глава и за момент тя можеше да го сравни с жадно за ласки пале. С изненада осъзна, че той е много чувствен мъж, но това бе логично предвид лекотата и удоволствието, с които използваше тялото си.
	— Излекува ли лудостта си? — попита го.
	— Умът ми е кристално ясен.
	В елегантна последователност от действия и движения той стана от дивана, целуна я по коляното и оправи дрехите й. В действията му имаше нещо толкова фамилиарно и познато, че тя неволно си помисли за уютните отношения на сестра си и Кливдън.
	Лонгмор обу панталоните си и ги закопча.
	— Нали няма да ми кажеш да си лягам? — попита го.
	— По някаква причина изобщо не ми се спи — реши да се пошегува с нея.
	— Тогава ще ти разкажа какво постигнах, а ти ще ме изслушаш, без да се държиш като полудял от ревност мъж — предложи му.
	— Дори не мога да разбера за какво те ревнувах — отвърна, докато наливаше по чаша за двамата. Заобиколи масичката и й подаде питието. След това отстъпи и отпи от брендито. Затвори очи.
	Тя изчака.
	Отвори очи и я погледна с палаво блеснал поглед.
	— Сетих се! Ти беше на вечеря с онова леке, което цяла вечер се е любувало на прелестните ти гърди.
	Софи се смая от комплимента му, но си наложи да не издава емоциите си. Той не беше от мъжете, което ласкаеха жените. Беше много по-директен.
	Тя… не толкова.
	— Марселина нарочно изряза деколтето дълбоко, за да има върху какво да се фокусира, докато му изброявам и другите възможности, които има — огромното ми богатство, което споменах небрежно, и самотата ми. Не можеш да си представиш колко ми липсва съпруг.
	Изчака за момент, докато Лонгмор осъзнае играта й. Той се настани до нея на дивана и бедрото му опря в нейното.
	— Подмамила си го с по-голяма награда — оцени хитростта й той. — Накарала си го да мисли, че се цели прекалено ниско. Ако преди е искал просто да те вкара в леглото си, сега ще бъде изкушен да вдигне залога.
	— Богатството на мадам може да съперничи на това на херцог Кливдън, ако вярваме на „Спектакъл“.
	— Наследството на Клара може да се окаже недостатъчно — потвърди той замислено. — Но нали знаеш какво казват хората за птичето в ръката.
	— Затова се постарах да изглеждам неустоимо примамлива.
	— И си се справила отлично — потвърди той подрезгавяло. Взе чашата от ръката й и я постави на пода заедно със своята. Наведе се към нея и целуна гърдите й, я после прокара език по линията на деколтето.
	Софи ахна. Езикът му рисуваше чувствени кръгове по гърдите и раменете й и й пречеше да мисли. Зарови пръсти в косата му.
	— Имаме само няколко дни — припомни му.
	— Знаем какво трябва да се направи — отвърна й с притворени очи и блажена усмивка на лицето.
	Тя направи последен опит да устои.
	— Не сме уточнили детайлите.
	— Хайде да почакат още малко — предложи и я погледна с очи, обещаващи грях и нищо друго.
	По-късно.
	Този път Лонгмор си позволи да се наслади на тялото на Софи напълно и изтощително, след като внимателно я пренесе в уединението на огромната й спалня.
	Заспа непробудно, след като се любиха, и може би щеше да продължи да спи до безкрай, ако не бе открил студени чаршафи вместо топлата Софи в далечната половина на леглото.
	Отвори очи с нежелание, надигна се на лакът и огледа стаята през завесите на леглото. През прозореца нахлуваше приглушена слънчева светлина, характерна за ранните часове на деня.
	Стана, обу панталона си от благоприличие и тръгна да търси Софи.
	Намери я на бюрото в приемния салон, пишеше съсредоточено.
	— Какво правиш? — полюбопитства той все още сънливо. Още не се е съмнало.
	— Трябва да предам текста си за „Спектакъл“. — Ще бъде безсмислено, ако Том не успее да го отпечата днес, а вече закъснявам. Дай ми още три минутки да доставя текста и съм на твое разположение.
	Облече тънък халат върху поредната си фриволна нощна риза и излезе от стаята.
	Твърде сънен, за да я разпитва повече или да възрази, графът се приближи до прозореца и обходи с поглед пробуждащите се улици.
	Няколко минутки по-късно Софи се върна, сключила вежди и с писмо в ръка.
	— Това е интересно — констатира. — Доставено е едва преди минути.
	Погледна писмото и му се стори, че познава почерка. Дали не го бе виждал наскоро.
	Софи седна на бюрото и счупи печата.
	Вчера. Ето кога го бе видял.
	Тя прегледа писмото и се усмихна.
	— Мили боже — възкликна, а после се зачете по-бавно и започна да се смее.
	Лонгмор стоеше до нея и чакаше, а доброто му настроение се изпаряваше като утринна роса.
	— Нещо тайно ли пише, или може да споделиш шегата?
	Тя му подаде писмото, но той не го взе, а само потърси подписа с поглед. Адерли. Както вече се бе досетил.
	— Не искаш ли да го прочетеш? — попита го. — Не мисля, че бих могла да го прочета отново, още по-малко на глас. Абсурдно е.
	Разколебан, Лонгмор взе листа и се зачете.
	— Що за глупости! — възкликна след малко. — Не ми казвай, че жените вярвате на всичко това. Не можел да спи от мисли за очите ти — друг път! Мръсен перверзник. Сигурно цяла нощ е сънувал гърдите ти. Това минава всякакви граници. Сгоден е за моята сестра, а иска да спи с моята… как-да-я-нарека?
	— Леля? — подсказа му тя услужливо.
	— Недей и ти! Много добре знаеш какво. Един мъж не може да ухажва половинката на друг.
	— Чуй се само! Говориш така, сякаш Мадам е истинска. Това е измама, не помниш ли?
	— Не това е важното.
	— Напротив! Точно това е важното — възрази Софи.
	— Няма право да ти пише любовни писма!
	— Лонгмор! — извика името му, за да го вразуми.
	— Мислех си, че вече съм Хари. Или и това е било измама?
	— Не разбирам какво имаш предвид?
	Той също не разбираше. Гледаше писмото в ръката й. Тази нежна ръка, която се заплиташе в косата му, с която се опитваше да го удуши и докосваше най-интимните кътчета на тялото му.
	— Как смее да се прехласва по гласа ти? Как смее да твърди, че си откраднала съня му, като дори не те познава. Това си е жива обида.
	— Не. Това е неговият начин да ме примами в леглото си. Нали каза, че съзнанието ти е ясно. Мислех, че сме разрешили вече този въпрос. Колко пъти трябва да се чукаме…
	— Ние не се чукаме — процеди той през стиснати зъби. — Ние се любим.
	Грабна писмото от ръцете й, смачка го на топка и го запокити през стаята.
	— Ти и аз. Любим се. Има разлика. Огромна разлика. И той няма правото да прави любов с теб в съня си в онова гнусно писмо. И само защото не ти пиша идиотски лигави писма, от които да ти се догади, и не ти казвам…
	Не довърши мисълта си, разкъсван от чувството да бъде едновременно много щастлив и много нещастен.
	Наблюдава я мълчаливо за известно време.
	Тя го наблюдаваше със скръстени ръце, изцапани с мастило, и прозорливият й поглед сякаш се опитваше да пробие дупка в черепа му и да разбере онова, което той самият едва осъзнаваше…
	— Просто защото не казвам…
	Върна се в спалнята.
	Софи го последва.
	Събра дрехите си от пода, хвърли ги върху един от големите столове в стаята и започна да се облича.
	— Това е просто измама — наруши тя тишината. — Не си свикнал да се преструваш и това те измъчва, кара те да се чувстваш объркан.
	Той натъпка ризата в панталоните си и ги закопча.
	— Трябва да вярваш само докато го правиш, но да се връщаш към себе си, когато слезеш от сцената.
	Взе сакото си, облече го и го закопча. Седна и се зае да се обува.
	— В ръцете ни е. Още малко и ще го пипнем.
	Изправи се. Взе вратовръзката си от стола и я завърза на обикновен възел.
	— Адерли е жертвата. Той ще бъде измамен. Нищо от това не е истинско.
	Облече палтото си.
	— Напротив, истина е — възрази Хари тихо.
	— Не, не…
	— Истина е — повтори той. — Ти и аз — това е истинско. Обичам те.
	Чу ахването й и рязкото вдишване.
	— Това ми е проблемът, какъвто съм кретен. Влюбен съм в теб.
	За първи път просто застина, неспособна да прикрие изненадата по лицето си.
	Той се наведе и я целуна силно по устните.
	— Сега тръгвам — каза й. — Това е прекалено шокиращо. Имам нужда от питие или да се сбия. Може и двете. Ще видим. Но те обичам. Това е положението. Това се случи. Да.
	Обърна се, поклати глава, засмя се и излезе.
	Софи зяпаше вратата известно време, след като той си тръгна.
	— Това не се случи — прошепна. — Въобразила съм си.
	Не можеше да го е направил. Той беше последния мъж на света, който би се обяснил в любов.
	Но устните й все още тръпнеха приятно от страстта на последната му целувка.
	Затича се през стаите и спря, когато стигна входната врата.
	Какво правеше?
	Не можеше просто да изтича след него по нощница.
	Върна се обратно в дневната и седна на бюрото.
	Сърцето препускаше в гърдите й. Думите, които бе изрекъл, не бяха на непознат език. Сърцето й разбираше смисъла им.
	— Изглежда, че и аз те обичам, Хари, каквато съм глупачка — прошепна на себе си тя. — Какво ли ще ни донесе това.
	Поседя така, втренчена в една точка. Ситуацията беше безнадеждна. Дори нейното съзнание не намираше изход, който да не съсипе всичко или всички.
	Не можеше да бъде любовница — не беше добре за бизнеса.
	За брак и дума не можеше да става…
	Дори и да бе достатъчно лекомислен да й предложи, тя нямаше да приеме. Обществото все още не приемаше напълно Марселина и Кливдън, за да му поднася толкова скоро втори шок.
	А и лейди Уарфорд щеше да поведе война срещу тях.
	Поне Марселина бе проявила достатъчно разум да се влюби в сирак.
	Софи тръсна решително глава, пое си дълбоко въздух и издиша.
	Щеше да се занимава само с по една драма, а в момента случаят на лейди Клара изискваше по-неотложното й внимание.


>	Шестнадесета глава

	— Не, не, не! — възрази бурно Марселина. — Какво си мислиш, че правиш, Софи? Задължително е лейди Клара да е облечена в бяло, а ти ще облечеш синята рокля.
	— Мислех си, че направи тъмновиолетовата специално за този прием — обясни сестра й.
	— Това беше преди да видя двете рокли една до друга и вас двете с лейди Клара една до друга. Контрастът е прекалено рязък, не можем да си го позволим.
	Три кукли бяха облечени с въпросните рокли в момента. Бяха част от комплект от общо дванадесет манекена, които Леони не одобряваше особено, но и не можеше да отрече, че впечатляваха клиентите. Дауди можеше да се похвали само с два.
	— Разбира се, че ще има контраст — съгласи се Софи. — Аз съм ослепителна млада вдовица, а Клара е неомъжена млада дама.
	— Знам това — прекъсна я нетърпеливо сестра й. — Но виолетовата рокля контрастира твърде остро с бялата и в нея ще изглеждаш повече като фльорца, отколкото като ослепителна вдовица. Фльорците са обект на осъждане. Не теб искаме да осъди обществото. — Обърна се към брата на Клара. — Моля ви, лорд Лонгмор, вразумете я.
	— Благодаря, но не — отстъпи той една стъпка назад.
	Тримата с лейди Клара и Марселина стояха в личната им пробна на втория етаж, откъснати от гълчавата, която се разиграваше в ателието и пробните за клиентки под тях.
	Обществото си бе създало навика да ознаменува края на сезона с поредица от пищни балове и приеми, на които всяко семейство се опитваше да засенчи конкуренцията с екстравагантност, видни гости или екзотични храни и напитки. Най-ожесточено бе негласното съревнование за най-ослепителна рокля, което жените устройваха помежду си.
	В четвъртък лейди Бартхам щеше да бъде домакиня на ежегодния си бал. Намерението й, както всяка година, бе да удари в земята всички други събития в края на Сезона.
	Именно по тази причина сред поканените бяха не само лорд Адерли и лейди Клара заедно със семейството й, но и херцога и херцогинята на Кливдън с тяхната гостенка.
	Когато се разнесе клюката, че двете конкурентки за сърцето на лорд Адерли — лейди Клара Феърфакс и Мадам де Вейриън покровителстват ателие Ноаро, половин дузина от благородничките изоставиха своите шивачки и се насочиха към улица „Сейнт Джеймс“ 56 с надеждата новите им френски рокли да засенчат прословутата парижанка.
	Лейди Клара, която до този момент разглеждаше роклите, също реши да изрази мнението си.
	— Ще бъдеш ослепителна в синята — констатира усмихнато. — Това е идеалният нюанс за очите ти, а и ще накара диамантите да изпъкнат още по-ярко.
	— Диаманти? — почуди се Лонгмор на глас.
	— Разбира се! Мадам трябва да е обсипана с диаманти, за да разпали апетитите на един определен джентълмен.
	Тъмният му поглед се премести върху Софи. Не се бяха виждали от понеделник сутринта и сега я поглеждаше за първи път, откакто бе пристигнал със сестра си.
	Може би все пак не беше влюбен. Може би просто се бе повлиял от страстта и сега отново бе възвърнал разума си. Някак си не изглеждаше достатъчно изпит и поболял се като влюбен мъж, или поне така разсъждаваше Софи, докато се опитваше да разгадае нещо по лицето му.
	В този момент той направи най-неочакваното нещо — пристъпи към манекените и разгледа отблизо синята рокля.
	— Какво е възражението ти срещу нея? — попита я. — Синьото ще подчертае цвета на очите ти, на божествените ти очи, или бяха устните ти, или може би душата? Кое обяви за божествено онзи надувко Адерли?
	— Аз съм божествено създание. Цялото ми същество.
	— Наистина ли лорд Адерли е казал това? — изненада се Клара.
	— Написа й писмо — побърза да отговори Лонгмор, но остави детайлите по разказа на Софи.
	Тя побърза да развесели приятелката си с комичен разказ за съдържанието на писмото, но не пропусна да забележи как графинята през цялото време дебнеше да улови и най-малката реакция в поведението на брат си. Графът обаче бе изненадващо спокоен.
	— Радвам се, че не знаех за това, защото едва ли щях да успея да се овладея, когато дойде да се видим днес. — Засмя се. — Беше се побъркал от ярост заради поредната публикация в „Спектакъл“ и отново заплашваше да ги съди, но се усмири, когато видя, че не получава нужното съчувствие от нас с мама. Явно се усети, че не използва правилната стратегия, извини се и ме увери, че нито ред от написаното не е истина.
	— Съжалявам, че съм пропуснал представлението — намеси се брат й, докато продължаваше да разглежда отблизо синята рокля. — Наложи се да се отбия на едно празненство.
	Ето къде бе избягал, след като й каза, че я обича, помисли си Софи. Точно след като се разсмя непринудено, сякаш на собствената си шега за любовта.
	— Лейди Клара, мога ли да ви помоля да пробвате за последно роклята — прекъсна мислите й Марселина.
	— Но да, разбира се — съгласи се графинята с готовност. — Затова дойдох, а горкият Хари пропуска началото на конния сезон в Аскот, за да бъде с мен. Знаете ли, че не е пропускал началото на сезона през последните пет години?
	Марселина само се усмихна и въведе дамата зад параваните в стаята, където Клара продължи да говори за брат си, представлението на Адерли и реакцията на майка си.
	Лонгмор се приближи до Софи.
	— Ще ми хареса да те видя обсипана с диаманти… и без нищо друго под тях — прошепна с много нисък и дрезгав глас, който заличи разума й и я разтрепери. — Трябва подробно да ми разкажеш как се е гърчила онази подмолна змия пред теб вчера — каза по-високо на сестра си. — Така ще ме компенсираш за пропуснатото откриване на конния сезон.
	— О, той обвини теб — отвърна му тя жизнерадостно, преди гласът й да бъде заглушен от шумоленето на плата.
	— Мен! — изненада се Лонгмор, а после се наведе и нежно засмука ухото на Софи.
	Тя мигновено заби нокти в дланите си, за да пропъди топлата възбуда, която започна да се разлива по тялото й. Трябваше да се отдръпне от него, но усещането бе твърде прекрасно.
	— Твърдеше, че си наранил чувствата на Мадам и той просто се е опитвал да я ободри. Аз му казах, че според мен интимната вечеря в хотел не е най-подходящия начин за ободряване. Той възрази…
	Лонгмор целуваше шията й и Софи трудно успяваше да диша, камо ли да се концентрира върху думите на лейди Клара. Трябваше да се отдръпне, но волята й бе прелъстена.
	— Добре — помъчи се да звучи спокойно. — Значи не си му простила твърде бързо.
	— Дори изобщо — похвали се Клара. — Знам, че ми беше ядосан, защото очаква да му се усмихвам и винаги да съм съгласна с него, тъй като от него зависи репутацията ми в обществото.
	Лонгмор спря да измъчва Софи с целувките си и я погледна в очите.
	— Това е прекалено сложно. Не мога да те докосвам и да мисля едновременно — призна той.
	— Тогава се дръпни — просъска тя.
	— Не искам.
	— Знам, че искаше да прекрати годежа ни още в този миг, но не посмя — продължи Клара. — Знаете какво казват за птичето в ръката. Господи, какво ще правя, ако нещо все пак се обърка?
	— Шшшшш! — накара я да замълчи Марселина. — Нищо няма да се обърка. Довери ни се, мила моя.
	— Да ви се довери — изгледа я Лонгмор недоумяващо. — Що за странна и луда идея е това?
	Беше по-добре клиентките да не виждат Софи в ателието и пробните. Затова Марселина изпрати лейди Клара и брат й до изхода, предизвиквайки голямо въодушевление сред посетителите.
	Върна се на горния етаж след малко и с едно движение свали виолетовата рокля от манекена, за да я прибере.
	— Знам защо искаш да я облечеш на бала — обърна се към сестра си. — Зашеметяваща е и Лонгмор ще падне в краката ти.
	— Може и да го накара да направи някои неща — предположи Софи. — Но няма да падне в краката ми. Той е от онези мъже, които казват на момичето, че го обичат, а после се смеят, сякаш това е било шега.
	За нейна голяма изненада по лицето й се затъркаляха сълзи.
	— О, любов моя. — Марселина остави роклята и прегърна сестра си. Остави я да се наплаче, а когато хлиповете й затихнаха, стана и донесе и на двете им по една голяма чаша с бренди.
	— Работиш твърде много и твърде всеотдайно. Дори Леони смята, че се ангажираш с прекалено много неща — опита се да поговори със сестра си Марселина.
	— Глупости! Та аз ви оставих да се справяте с ателието напълно сами, а ти си омъжена.
	— Двете е Леони получаваме достатъчно помощ от момичетата, а аз и Кливдън имаме достатъчно време за себе си. Ти, от друга страна, работиш не само с нас, но и за Фокс, а освен това взе присърце проблема на лейди Клара. И в момента се опитваш да изплетеш съвършената примка за годеника й, докато спиш с брат й.
	Софи срещна погледа на сестра си над ръба на чашата с бренди и го задържа за миг, преди да кимне в знак на съгласие.
	— Забавно е — призна Софи, поуспокоена донякъде от думите й. — Понякога толкова се безпокоя за съдбата на лейди Клара, че забравям за възможността да правя нещо, за което съм родена и което ме разсейва от обгрижването на капризни жени.
	— Клиентките са наистина капризни — съгласи се Марселина. — Щеше да е прекалено хубаво, ако всички бяха лъчезарни и мили като лейди Клара.
	— Което ми напомня, че така и не разбрах какви са предимствата на синята пред виолетовата рокля — подкачи сестра си Софи.
	— Виолетовата ще превърне мозъка на Лонгмор в пудинг, а ние искаме той да бъде на себе си, нали? И позволи ми да те поздравя за прекрасния избор. Той действително е мъж, достоен за една Ноаро.
	Софи се засмя, а лицето й поаленя.



	_Имението Уарфорд_
	_Четвъртък, 18 юни_
	— Чуй това, майко — помоли я Клара. Взе „Спектакъл“ и прочисти гърло. — Изглежда, че пропастта, зейнала преди няколко дни между един от лордовете и млада френска вдовица, е била успешно преодоляна и двойката отново си гука като влюбени гълъбчета. Забелязани са да вечерят в хотел „Кларъндън“ миналата вечер в компанията на херцога и херцогинята, които ги запознаха в Кралския театър миналата седмица. Мадам бе облечена с розова рокля от кадифе и…
	Когато Клара стигна до частта с гукането на влюбените гълъбчета, лорд Адерли стана и закрачи из стаята, докато не се спря пред камината, уж заинтригуван от колекцията китайски порцеланови фигурки на семейството.
	Беше отишъл у тях на ежедневното си задължително посещение, което все повече му заприличваше на ежедневно вадене на зъб. Не беше сигурен колко още може да издържи непрекъснатото бърборене на Клара и хладната учтивост на майка й.
	— Няма да се учудя, ако Лонгмор реши да потърси сметка на Фокс за влюбените гълъбчета — коментира лейди Уарфорд.
	— Хари по-скоро ще се засмее — възрази Клара. — Но е интересно колко бързо са изгладили недоразумението помежду си, не мислите ли, лорд Адерли?
	— Не мога да не смятам, че уговорката за вечерята е направена предварително и тя не е искала да безпокои приятелите си.
	— Значи брат ми явно се е възползвал от възможността да се реваншира пред Мадам, а той може да бъде изключително убедителен.
	— Ако Лонгмор е решил да я спечели, той със сигурност ще намери начин да провокира интереса й — разсъждаваше на глас лейди Уарфорд. — Имах чувството, че ще се стигне до това, още щом ги видях заедно в театъра. Но можеше да е и по-лошо — въздъхна философски графинята.
	— Мисля си, че ще си допаднете, майко — ентусиазирано възкликна Клара. — Тя изглежда дружелюбна и добра по природа, така че със сигурност можеше да бъде и по-зле. От нея би станала чудесна снаха.
	— Снаха ли? — сепна се Адерли. — Нима нещата са стигнали вече дотам?
	— Вярвам, че е само въпрос на време — отвърна Клара. — Освен това лейди Бартхам ще иска да я представи на майка тази вечер, така че по-добре да сме подготвени за всеки сценарий. Никой не знае какво може да се случи.
	— Никой наистина не знае — съгласи се лорд Адерли и се отдръпна от камината. — Моля да ме извините, но е крайно време да спра да злоупотребявам с времето ви днес. Знам, че сигурно ще искате да си починете и да се подготвите за бала довечера.
	Нито една от тях не възрази.
	Той се сбогува любезно и напусна стаята толкова облекчен, колкото предполагаше, че се чувстват и те. Преди да излезе, чу лейди Клара да споделя на майка си:
	— Нямам търпение да видя какво ще облече Мадам де Вейриън.
	Адерли потисна усмивка и продължи по пътя си.
	Значи гукаше като влюбена гълъбица, така ли?
	Непоправима малка кокетка.
	„Спектакъл“ можеше да пише каквото си иска, а те да му вярват.
	Той знаеше истината за нея.


	_Балът на графиня Бартхам_
	_Четвъртък вечер_
	Лонгмор наблюдаваше приближаването на домакинята им.
	— Каквото и да правиш — предупреди я той, — не прави онзи дяволски реверанс пред майка ми.
	Нямаше време да й обясни защо, тъй като лейди Бартхам стоеше пред тях с широка усмивка. Миг по-късно заведе Мадам да се запознае с майка му.
	Остави ги да го изпреварят с няколко стъпки и си позволи да се наслади на палитрата от емоции, с които всички в залата наблюдаваха Мадам. Синята рокля бе впечатляваща върху манекена, но върху нея изглаждаше направо зашеметяваща. Обшита със сребърни конци и брилянти, тя създаваше ефирното усещане за игра на слънчевите лъчи върху кристално ясно и спокойно море.
	Деколтето бе изрязано ниско, за да представи по съвършен начин няколкото реда диаманти, които красяха шията й.
	Лонгмор огледа небрежно залата и откри лорд Адерли до масата с напитите, ухилен самодоволно.
	— Скъпа лейди Уарфорд — заговори лейди Бартхам, — позволете ми да ви представя Мадам де Вейриън.
	Лейди Уарфорд изглеждаше леко провинциална и невзрачна в сравнение с младата жена пред себе си, а изцъкленият й студен поглед сякаш се опитваше да пробие дупка в нея.
	След кратко неловко мълчание, през което Софи се зачуди дали пък лейди Бартхам не е разбрала погрешно мълчанието на лейди Уарфорд като съгласие, майката на Лонгмор кимна царствено.
	— Мадам.
	— Лейди Уарфорд. — Мадам не отвърна на кимването, а вместо това направи своята запазена марка реверанс.
	Чу как хората около нея затаиха дъх.
	Когато се изправи, лейди Уарфорд я гледаше замислено.
	В този миг до ръката й изникна Лонгмор.
	— За бога, мадам, това е просто майка ми, не е Луи XIV. Французите винаги преувеличавате всичко, нали?
	— За какво преувеличение говориш? — не го разбра тя. — Тя е маркиза, нали? Какво е грешно в моя реверанс към твоята толкова елегантна майка?
	— Предполагам, че това е първият ви бал, мадам — реши да смени темата майка му.
	— Да, лейди Уарфорд. Днес е дебютът ми благодарение на добрината на вашата приятелка.
	— Разбира се, че трябваше да ви поканя — намеси се и лейди Бартхам. — Беше немислимо на бала ми да не присъства най-обсъждания човек в Лондон.
	— Но разбира се — съгласи се лейди Уарфорд иронично.
	— Извинете, че ви прекъсвам, дами — намеси се и Лонгмор, — но мадам не разбира дори половината от този диалог. Освен това изглеждаш изморена — обърна се той към Софи. — Мисля, че е време, да ви ободрим с един танц.


>	Седемнадесета глава

	Танцуваха.
	Преживяването бе напълно неочаквано за Софи, която, погълната от плана си, напълно бе забравила, че не е актриса в спектакъл, а на първо място дама.
	Оркестърът свиреше и Лонгмор я поведе към дансинга. В следващия момент лорд и лейди Бартхам откриха вечерта с различни партньори за танца и скоро помещението се изпълни с ритмично въртящи се двойки.
	Явно доловил несигурността на Софи, Лонгмор се спря за момент, вдигна брадичката й, за да я погледне в очите и каза:
	— Аз ще водя, ти само ми се довери.
	Миг по-късно я завъртя в ритъма на валса и умът й като с магическа пръчка се освободи от всички мисли за работа, злодеи и хитроумни капани. В този момент за нея съществуваше само този мъж, чието силно мъжко тяло се притискаше към нейното и я движеше с елегантна увереност по дансинга.
	Когато сетивата й свикнаха с новото чувствено докосване на телата им, очите й започнаха да попиват пиршеството на роклите — голяма част от тях дело на талантливата й по-голяма сестра, — бижутата и мъжките костюми, украсата в залата. Пирует след пирует тя се чувстваше все по-въвлечена в една истинска приказка за принцове и принцеси.
	Отдавна не се бе забавлявала така, не можеше да си спомни кога за последно бе танцувала и със сигурност никога досега не бе танцувала в обятията на мъж, когото обича.
	Вдигна поглед и срещна неговия, който я наблюдаваше със смесица от забавление и още нещо — горещо и опасно.
	— Ти, непослушно момиче — заговори й тихо на френски. — Какво ти казах за реверанса? И защо ли изобщо си помислих, че може да ме послушаш поне за това?
	— Имах причина — отвърна тя на същия език. Така бе много по-лесно да разговарят, без да губят връзка с образа на Мадам, но и без уморителното кълчене на английския.
	— Ти винаги имаш.
	— Най-напред, както при балерините, това е движение, което привлича погледа — обясни простичко. — Освен това представя роклята в най-добрата й светлина.
	— Нима? — изненада се той. — Не е ли скроена да изглежда най-красива по време на танци?
	— Бързо се учиш — похвали го.
	— За самозащита, като Кливдън — пошегува се с нея.
	Той погледна встрани и тя проследи погледа му. Марселина и съпругът й танцуваха в близост и нямаше как да не е очевидно за всички наблюдатели защо в техния случай класовите задължения по отношение на брака просто трябваше да бъдат пренебрегнати. И двамата бяха обвързали живота си с човек, когото обичаха, и това струеше от цялото им същество. Софи не можеше да бъде по-щастлива за тях.
	Откъсна поглед от сестра си и изгледа замислено Лонгмор.
	— Направих реверанса, за да впечатля майка ти, но не по начина, по който си мислиш — опита се да му обясни. — Трябваше да я накарам да види роклята в пълния й блясък и да осъзнае, че е много по-добра от нейната.
	— Не разбирам какво общо имаше това с реверанса — призна Лонгмор.
	— Явно не си обърнал внимание, че когато ме представяха на майка ти, около нея имаше само творения на сестра ми. Майка ти може и да не бе забелязвала досега разликата в тоалетите ни, а дори и сега вероятно ще й трябва още време, но поне посяхме семената на съмнението.
	— Значи реверансът е бил просто работа? — изненада се от новата гледна точка.
	— Реклама.
	— Карате главата ми да се върти, Мадам.
	Завъртя я на своя ред в пирует, който я остави замаяна. Всички мисли излетяха от главата й, когато я притисна плътно към себе си и намести коляно между бедрата й, за да я поведе. Как изобщо някога си бе мислила, че това е просто танц? Да валсува с него бе като да се любят, но без наистина да се докосват.
	Близостта и топлината на тялото му караха кръвта й да кипи. Връзката им бе толкова чувствено интимна, че не можеше да си представи някога да принадлежи на друг. Не можеше да си представи как някоя жена може да бъде толкова прекрасно интимна с мъж, когото не обича.
	Как да се спра? Как да се върна към нормалния си живот без него?
	Двамата играеха игра, която от любовна идилия можеше да се превърна в трагедия само с няколко неуместни въпроса.
	Нямаше време за такива въпроси.
	Имаше да върши работа и да се погрижи животът на едно младо момиче да не бъде съсипан завинаги, а заедно с него и дългогодишните усилия, труд и мечти на три силни жени.
	Беше й ужасно трудно да бъде сериозна и целенасочена, докато танцуваше с него.
	Когато музиката спря, Софи искаше да се хвърли на врата му и да го целува дълго и ненаситно, защото…
	Защото за един кратък миг бе разбрала какво означава да живееш живота си пълноценно. Беше разбрала какво е да бъдеш желана и ценена, да бъдеш специална за някого.
	А тя с цялото си сърце чувстваше, че е специална за него.
	Но знаеше, че това трябва да приключи. Беше време да сложи край на тази тяхна история.


	_Малко по-късно_
	Лонгмор наблюдаваше как Мадам продължаваше да очарова мъжете. В момента стоеше с майка си, която също следеше действията на дамата.
	В другия край на залата лорд Адерли правеше същото.
	— Смяташ да оставиш другите джентълмени да се забавляват с наградата ти? — попита го майка му неочаквано. — Не бих й се доверявала толкова, ако бях на твое място. Може първи да си заявил претенциите си, но това не означава, че други не могат да бъдат по-убедителни или настоятелни.
	Макар че около тях нямаше никой, който да може да ги подслуша, Лонгмор бе изненадан и изгледа майка си изпитателно.
	— Не ме гледай така — сопна му се. — Това само показва колко си твърдоглав.
	— Не мога да те разбера — призна той. — Дамата не отговаря на твоите критерии за снаха, а в същото време ти ме тласкаш към олтара.
	— Няма нищо общо с избора, който бих направила за теб — съгласи се майка му. — Но въпреки това…
	Повдигна вежди.
	— Английският й е просто ужасен — възмути се гласно графинята. — Можеше да мине по-добро обучение.
	— Някои хора просто нямат ухо за езиците.
	— Независимо от това не съм сигурна дали не е пълна глупачка, а е и много красива…
	— С привлекателно наследство…
	— Не ставай вулгарен.
	— Ако нямаше пари, щеше ли така ентусиазирано да ме насърчаваш да я преследвам? А и не разбирам защо е цялото това бързане.
	Погледна към дансинга, по чиято периферия лорд Адерли се прокрадваше към Мадам.
	— Не виждаш ли как всички точат лиги по нея? Учудва ме хладнокръвието, с което го приемаш.
	— Вярвам, че това е нещо, с което човекът до нея ще трябва да свикне. Тя определено умее да привлича внимание, където и да отиде.
	Майка му отново се загледа в красавицата.
	— Знаеш ли, Хари, напомня ми на някого.
	Танцът беше към края си и Лонгмор видя как Адерли се приближава до Мадам.
	— О не, добри ми господине — промърмори той. — Забавлявай се колкото искаш, но не и с моята дама за тази вечер.
	— А защо не? — полюбопитства майка му. — Тя не е твоя. Не полагаш ни най-малко усилие да задържиш вниманието й.
	— Той не може да полага усилие, докато е сгоден за сестра ми, а и мадам обеща този танц на мен.
	— Не прави сцена, Хари. Не и тук.
	— Майко, не ме подценявай. Аз никога не правя сцени.
	Без да бърза, лорд Лонгмор се насочи към дансинга. Изражението на лицето му бе достатъчен сигнал за хората да се отдръпнат от пътя му и да не го заговарят.
	Когато стигна до тях, Адерли се бе навел твърде близко до мадам, за да й каже нещо.
	— Съжалявам, че прекъсвам срещата ви — заговори графът, — но този танц е мой.
	— Мисля, че грешите — понечи да спори Адерли. — Мадам обеща този танц на мен.
	Жената помежду им ги разгледа с интерес и почуда. И с леко огорчение.
	— Много неудобно — каза. — Трябва да ме извините, лорд Адерли, но лорд Лонгмор е прав. Този танц обещах на него. Паметта ми моли да й простите. Следващият танц е ваш.
	— Следва вечерята — забеляза Лонгмор. — И тъй като това е последният танц преди нея, ще имам удоволствието да ви отведа до масата и да вечеряме заедно.
	— Забравих! — ахна тя.
	— Колко неуслужлива е паметта ви — пошегува се Лонгмор.
	Изгледа го сърдито и се обърна с усмивка към лорд Адерли.
	— Ще се видим след вечеря, милорд. Ако не съм прекалено отегчена.
	Адерли се поклони и се отдалечи със самодоволна усмивка.
	Лонгмор го измери с поглед, преди да се обърне към Мадам.
	— Очаквате компанията ми да е отегчителна?
	— Не това казах — възрази тя. — Тълкувате думите ми неправилно.
	— Както и погледа ви? — продължи той да я предизвиква.
	— Не мога да ви разбера.
	— Забелязах как го гледахте. Не съм гений, но мога да разпозная флирта, когато го видя.
	— И защо да не флиртувам? Защо отново и отново имаме това несъгласие? С каишка ли съм завързана, като куче? Не съм вашето куче, лорд Лонгмор. Не ви принадлежа.
	Мечтай си, отговори й той наум.
	— Може би не — опита да допусне, — но джентълменът принадлежи на сестра ми, както неведнъж ви напомних. Отново и отново.
	— Това е чудовищно. В какво ме обвинявате? Че искам да открадна мъжа от сестра ви?
	— Преди няколко дни смятахте, че има нужда да бъде откраднат.
	— Бях ядосана и не говорех смислено. — Тя махна пренебрежително с ръка. — Сестра ви прости малката ми грешка. Запознах се и с майка ви, която беше толкова мила с мен. Защо ще искам да ги огорчавам? Сама съм тук. Нямам защита. Само приятели. Обичам да правя приятелства. — Направи тъжна физиономия.
	— Радвам се, че се сприятелявате — подкрепи я той. — Просто понякога сте прекалено дружелюбна…
	— Не! Аз бях просто любезна. — Сините й очи проблеснаха опасно. — Флиртувам малко, както всички жени правят. Не знам защо трябва да ми казвате, че не бива да го правя. Вие не сте проявили никакво по-специално отношение към мен.
	— Признах ви чувствата си, доколкото си спомням — отвърна й тихо. — Какво още ще изискате, мадам?
	Червенина изби по страните и шията й, чак до обсипаните с диаманти гърди.
	— Мисля, че си играете с мен.
	— Така ли мислите? Че си играя с чувствата ви?
	— Изглежда мислите, че всичко това е една голяма шега.
	— А не е ли?
	Очите й се напълниха със сълзи и в този момент той разбра, че вече не играеха — или, ако все още бяха в роля, танцуваха на ръба на истината.
	— Да — съгласи се. — Така е. Страшно забавно! Ха-ха-ха!
	Обърна му гръб и изчезна сред гневното шумолене на коприна, с вирната брадичка и полюшващи се бедра.
	Софи тъкмо обърна гръб на Лонгмор и лорд Адерли се изпречи на пътя й.
	— Мислех, че сте обещали този танц на лорд Лонгмор.
	— Вече се отегчих. — Тя се насили да се усмихне и отвори ветрилото си. — И ми стана топло. Изгубих настроение за танци. Не ми се стои повече на този бал.
	— Нито на мен — отвърна той на френски с груб английски акцент. — И вие знаете причината.
	Тя го изгледа неразбиращо иззад ръба на ветрилото си.
	— Така ли?
	— Нима не съм ви казал? — Гласът му стана нисък и гърлен. — Нима не съм ви разкрил сърцето си? Всяка дума, която съм ви написал, е изтръгната от сърцето ми. Знаете, че агонизирам. Защо ме измъчвате?
	— Не можем да говорим тук — прекъсна го. — Твърде много хора. Ще се срещнем пак.
	— Всички отиват да вечерят — обясни той. — Няма по-добър момент. И няма да се срещнем пак. Трябва да знам тази вечер. Обещахте да ми отговорите тази вечер.
	— Твърде сте нетърпелив.
	Тя доста се постара, за да го докара до това състояние.
	— Мадам, времето ми изтича.
	— Ах, да, вие ще се жените.
	— Това зависи от вас.
	— Не мога да се примиря с мисълта да ви взема от това хубаво момиче — опита се да го провокира тя. — Да й разбия сърцето? Не съм такава жена.
	— Няма как да разбиете сърцето й. Знаете, че едва ме понася. Сама видяхте как се отнася с мен. Ако не бе онзи глупав момент на слабост, сега щях да съм свободен. И щях да мога да ви чакам до края на живота си, ако се наложи.
	— Ами ако и аз съм за вас глупав момент? Как да знам?
	— Какво доказателство искате?
	Стигнаха до френските прозорци, които бяха изцяло отворени, за да се охлажда балната зала в топлата лятна вечер. Отвъд тях се простираше малка тераса, оградена от каменен парапет. Залата и терасата бяха осветени от пищни полилеи и от красиви старинни лампи, разпръснати из градината, но имаше един ъгъл, докъдето светлината не стигаше. Софи се насочи натам.
	— Какво доказателство искате? — попита Адерли отново.
	— Не искам само афера — заяви Софи с нисък и съблазнителен глас. — Бях напълно вярна на съпруга си. Не съм прелюбодейка. Няма да бъда и ваша любовница. Не искам да съм държанка.
	— Не искам любовница — заяви той пламенно.
	Разбира се, че не. Любовниците бяха скъпо удоволствие — помисли си тя, но не каза нищо.
	— Намеренията ми са почтени — заговори лорд Адерли. — И мога да го докажа.
	Тя вдигна поглед към него.
	— Мога — повтори той. — Елате с мен, сега, тази вечер. За по-малко от два часа ще бъдем в Шотландия и можем да се венчаем веднага, щом стигнем там.
	— Да избягаме и да се венчаем? — повтори тя. — Бихте ли го направили?
	— Защо не? — зачуди се той. — Шеридън го направи неотдавна и за разлика от него, нас едва ли ще ни преследват.
	Тя постави ръка на сърцето си и се отдръпна от него.
	— Мадам?
	— Не, не ме доближавайте. Трябва да помисля. Не е каквото очаквах. Не съм готова. — Докато говореше, направи няколко фини корекции на роклята си. — Никога не бих се осмелила да мечтая, че бихте стигнали толкова далеч. Да избягате с мен — това ще ядоса приятелите ви. Би ви опозорило пред тях.
	— Не ме интересува — заяви той безразсъдно. — Ако ви имам, нищо няма значение. Мадам, моля ви. — Хвана я за раменете и я обърна към себе си. Тя не се възпротиви. Притегли я в прегръдка. — Избягайте с мен.
	— Не! — извика тя. — Не! Спрете! Помощ! — Докато крещеше на френски и английски, тя го избута от себе си. От движението горната част на роклята й се смъкна надолу, точно както бе проектирана, разкривайки част от скъпата дантела на бельото й.
	В същия момент, точно като по команда, малка група се появи на терасата, водена от лейди Клара.
	Адерли се дръпна рязко от Софи.
	— Какво, по дяволите? — попита неразбиращо. — Какво става?
	— Доста е очевидно, не мислите ли — заговори лейди Клара, след което пристъпи към него и го зашлеви. — Животно! Долно, мерзко животно такова!
	— Засрамете се! — извика някой от тълпата.
	— Отвращавате ме — заяви лейди Клара. — Няма да се омъжа за вас. Нека светът си мисли каквото иска за мен, но не бих се омъжила за вас, дори да бяхте последния мъж на света.
	— Но аз не… — заекна Адерли.
	— Засрамете се!
	— Нечестивец!
	Дочуха се и други, още по-злъчни коментари.
	Марселина си проправи път през зяпачите и се приближи до Софи.
	— Милата ми тя! — изгледа кръвнишки Адерли. — Вие сте чудовище.
	— Но аз не… — опита се да възрази повторно Адерли.
	— Звяр! — извика някой.
	— Чудовище!
	— Какво, по дяволите, става тук? — Лонгмор излезе на терасата и се провря през тълпата. Погледна към Софи. Погледна Адерли и се насочи към него.
	Кливдън го дръпна назад.
	— Недей! — спря го. — Не си цапай ръцете.
	— Не си струва усилието — присъедини се и друг глас.
	— Остави го да се вмирише — предложи друг.
	— Не на терасата ми — появи се и лейди Бартхам. Застанала в рамката на френските прозорци заедно с майка му — двете изглеждаха като истински ангели на отмъщението.
	— Лорд Адерли, трябва да ви помоля да напуснете — каза лейди Бартхам. — И повече не сте добре дошъл тук по никакъв повод.
	Лонгмор знаеше какво се очаква да направи.
	— Не го удряй при никакви обстоятелства — посъветва го Кливдън и сестрите Ноаро напълно се съгласиха с него.
	Това беше моментът на Клара, обясниха му. Трябваше да я остави да го направи сама, така че всички, които преди я бяха осъдили, да видят всичко.
	И така Лонгмор остави Клара да шамароса Адерли.
	Но псето понечи да се измъкне и пред очите на графа затанцуваха пламъчета.
	Последва го. Не бе направил повече от три крачки, когато чу гласа на Мадам, разтреперан и почти разплакан.
	— Лорд Лонгмор.
	Той се обърна. Тя стоеше, притиснала ръце към гърдите си, свита като птиче в прегръдката на сестра си, а по лицето й се стичаха сълзи.
	— Моля ви, приберете ме в хотела ми.
	Видът на роклята й го разгневи до безумие и единствената му мисъл бе да намери и убие Адерли. Едва се сдържа да не й каже, че Кливдън ще я отведе в хотела, но сините й очи го хипнотизираха.
	Пое си дълбоко въздух и бавно го издиша.
	— Разбира се, мадам — отговори кратко.
	Вдигна я на ръце и я понесе през балната зала, надолу по стълбите и през вратата, сподирян от подсвирквания и остроумни коментари от гостите.
	Притискаше я към себе си с лице, сгушено в рамото му, докато припряно даваше инструкции на кочияша си къде да ги заведе.
	След минута пристигна и каретата им и той побърза да качи Софи в нея.
	Когато двамата завиха зад първия ъгъл и изгубиха имението от поглед, той най-сетне си позволи да се поотпусне.
	— Това определено мина добре.
	Тя спря да трепери и седна в скута му, а след това извади най-миниатюрната носна кърпичка на света и чевръсто избърса сълзите си.
	— Почти идеално — констатира.
	— Почти?
	— Не трябваше да тръгваш след Адерли с намерението да го убиеш — укори го тя. — Изобщо не трябваше да тръгваш след него. Обяснихме ти, че това само би намалило ефекта. Забрави ли какво говорихме? Той обича твоята както-и-да-я-наричаш.
	— Леля ми — вметна той хитроумно и се загледа разсеяно през прозореца.
	— Ако го беше ударил, конфликтът приключваше и проблемът се разрешаваше. Не искахме да се разреши по този начин. Искахме да бъде посрамен по същия начин, по който посрами сестра ти.
	Облегна се назад и затвори очи.
	— Знам.
	— Но забрави — констатира мило тя. — Не можеш да забравяш подобно нещо. За малко всичко да отиде по дяволите.
	— Той те докосна — заяви Лонгмор нацупено.
	— За три секунди.
	— Видя долната ти риза.
	— Само сантиметър от нея.
	— И корсета ти.
	— Втори сантиметър. Всички видяха бельото ми. Нали това беше смисълът?
	— Знам — съгласи се. — Но аз съм влюбен мъж, а влюбените мъже не мислят рационално.
	В каретата се възцари тишина.
	Чаткането на подкови и тракането на колелетата отвън станаха оглушителни. В далечината прогърмя камбана.
	— Някой трябва да се заеме с теб — констатира Лонгмор.
	— Ти вече се зае — напомни му. — При това на няколко пъти, на различни места и по различен начин. Ние се любим.
	— Мисля, че трябва да се оженя за теб — избълва той.
	Софи почувства как в гърдите й се надига болезнен хлип. Потисна го с мъка.
	— Две предложения за една нощ — констатира тя. — Блясъкът на диамантите явно кара мъжете да оглупяват.
	— Ето това обичам в теб — толкова си романтична.
	Обърна се изцяло с лице към него.
	— Това е шега, нали? За нас. И ако не се пошегувам на свой ред, ще заплача. Тази вечер плаках достатъчно.
	— Това беше пожелание.
	— Не съм сигурна, че те разбирам.
	— А това, колкото и да е странно, е другото нещо, което харесвам в теб. По една или друга причина, независимо дали те харесва, майка ми иска да се оженя за теб.
	— Тя иска да се ожениш за Мадам.
	— Намира те за повече от достатъчно привлекателна, но не много интелигентна. А за нея това е напълно достатъчна предпоставка за съвместимостта ни, понеже и аз не съм гений.
	— Не можеш да се ожениш за Мадам — възрази Софи. — А не можеш да се ожениш и за мен.
	— Тогава какво предлагаш да направим?
	— Не знам — призна му натъжена.
	— Ами помисли — помоли я. — Ти извади сестра ми от ситуация, за която всички мислеха, че е напълно безнадеждна. Със сигурност можеш да измислиш план и за нас. Трябва да измислиш. Нямаш ли блестяща идея как да накараш майка ми да те заобича?
	— С времето може и да я примамя в ателието ни. Мога да я убедя да ме приеме за своя шивачка. Но не е по силите ми да я накарам да ме заобича. Само си представи как ли ще се чувства.
	— Чувства — повтори той.
	— Тя е жена — отбеляза Софи. — Освен това е майка. Опитай се да се поставиш на нейно място: Кливдън се ожени за сестра ми, вместо за дъщеря й, а сега ти решаваш да се ожениш за мен — сестрата на жената, съсипала отличните й планове за дъщеря й и отговорна, поне индиректно, за затрудненията на дъщеря й.
	— Толкова ли е важно майка ми да те обича?
	Не разбираш, искаше й се да извика. Семейството ми не е правило друго, освен да разбива семейства. От поколения насам. Аз не съм добър човек. Не съм достойна. Но не искам да бъда такава.
	— Родителите ти ще те обезнаследят — предупреди го тя. — Това е най-силното оръжие, което имат, а вероятно и единственото, с което разполагат.
	— Признавам, че тогава сигурно ще трябва да работя на смени в магазина и да се примиря, бе съпругата ми ще ме издържа.
	— Хари… — понечи да го прекъсне.
	Той срещна погледа й.
	— Знаеш, че това е абсурдно. Ти ще намразиш подобен живот. Аз и Марселина не се оправяме с парите. Или по-точно — оправяме се само с харченето им.
	Загледа я за момент, след което въздъхна.
	— Прокълнати сме — констатира. — В такъв случай… — Пресегна се и я притегли съм себе си.


>	Осемнадесета глава

	В петък „Спектакъл“ представи в най-малки подробности инцидента на бала на лейди Бартхам, който се очертаваше да го превърне в най-ненадминатия бал за края на Сезона заедно с пренаситените описания на роклите, които носеха главните участнички в драмата.
	Съботният брой информира читателите, че Мадам де Вейриън е изчезнала от Лондон точно толкова мистериозно, колкото се бе и появила. Беше се разплатила в хотела в петък вечер и отпътувала с карета за четирима. Това бе всичко, което списанието бе успяло да открие.
	В неделя изданието докладва, че лорд Адерли е бил изключен от всичките си клубове.
	В понеделник отбеляза отпътуването на лорд Адерли от Лондон в малките часове на нощта. Кредиторите му го издирваха под дърво и камък.
	Във вторник Софи седеше на бюрото си в споделения със сестрите си работен кабинет. Съставяше описание за роклята на лейди Бартхам, която дамата щеше да облече в Алмак същата вечер. Макар че текстът нямаше да се появи в изданието преди края на седмицата, тя предпочиташе да подготви някои неща предварително, докато в ателието е сравнително спокойно.
	Благодарение на Мадам де Вейриън ателието им щеше да плати наема си за следващата година.
	Софи тъкмо описваше шапката, когато Мери Парментър я уведоми, че имат нужда от нея в частния салон за проби.
	Когато влезе в стаята, Софи видя лорд Лонгмор, лейди Клара и лейди Уарфорд да разглеждат и да се възхищават на виолетовата рокля. С влизането й и зримата обърнаха глави в нейна посока и се вгледаха в нея.
	Софи не отстъпи. Не позволи на очите й да се разширят от изненадата, не възкликна, а само се усмихна, учтиво заинтригувана.
	Лейди Уарфорд се намръщи и ахна.
	— Мадам де Вейриън? — реши да попита. — Но аз си мислех… — Замълча си, огледа Софи от глава до петите и се захласна по роклята. Макар и обикновена, каквито трябва да са дрехите на шивачките, тя бе в пъти по-хубава от много официални рокли.
	Софи направи типичния си реверанс не защото етикетът или обстоятелствата го изискваха, а за да ядоса Лонгмор, който се бе възползвал от нея по пътя за хотела й онази вечер, а също така и в хотела. След като си бе тръгнал явно си бе намерил подобри занимания, защото не го бе виждала оттогава.
	— Да, тя е Мадам — потвърди Лонгмор. — Но и не е. Тя е една от онези непоносими сестри Ноаро, майко. Казва се София — онази, която позволи да бъде нападната от Адерли, за да спаси Клара от нещастен брак.
	Сърцето на Софи заби лудо. Не каза нищо. Опита се лицето й да не изобразява нищо, но откри колко е трудно, когато чувстваш как сърцето трепти между устните ти.
	Лейди Уарфорд местеше поглед от сина си, към нея и към Клара.
	— Това беше много изкусен план, майко, разработен от мис Ноаро — продължи графът. — Направи го, защото Клара е любимата им клиентка и те не искат да я изгубят. А и защото много я обичат, както изглежда. — Замълча за момент. — Аз много обичам мис Ноаро, но съм в трудно положение. Тя отказва да се омъжи за мен, ако не я заобичаш.
	— Да се омъжиш? — Едно болезнено възклицание излетя от устните на майка му.
	— Тя няма да се омъжи за мен, ако не я заобичаш — повтори той. — Бих искал да направиш усилие.
	Лейди Уарфорд затвори очи и се олюля леко.
	— Може би е по-добре да седнеш, мамо — предложи лейди Клара.
	Лейди Уарфорд отвори очи.
	— Глупости! Съвършено добре съм. — Вирна брадичка. — Модистка. Още една модистка. — Погледна я и Софи разпозна обърканото безсилие в погледа й.
	— Милейди — понечи да заговори.
	— Може би, все пак, ще седна — обяви лейди Уарфорд.
	Лонгмор дръпна стол и тя се настани. След момент заговори:
	— Онази сцена на бала на лейди Бартхам. Била е… нагласена?
	— Изцяло нагласена, до последния детайл — увери я Лонгмор. — Заслугата е изцяло на мис Ноаро. Това бе изцяло неин план, който измисли, докато връщахме Клара от Портсмут. Това също е заслуга на мис Ноаро. Без нея никога нямаше да открия сестра си.
	— О, Хари — проплака майка му.
	— Няма да се омъжи за мен, ако не я заобичаш — повтори той. — Преди доста я харесваше.
	— О, моля те — намеси се Софи. — Това е различно. Тогава се преструвах на дама. Парите са панацея за много недостатъци и ти го знаеш много добре. Не измъчвай майка си.
	Обърна се към графинята.
	— Милейди, вероятно бихте искали нещо освежително, за да възстановите силите си. — Без да изчака отговор, тя стана и отиде да вземе гарафата с брендито, която държеше в пробната за подобни спешни случаи. Докато наливаше, заговори: — Не мога да повярвам, че лорд Лонгмор ви подлага на подобен шок. При това без предварителна подготовка, ако ми позволите да добавя.
	— Ако бях казал на майки ни за какво става въпрос, тя нямаше да дойде — възрази Лонгмор.
	— Дойдох — проговори отново лейди Уарфорд бавно. — Поне доколкото имах намерението, за да разбера какво може да се… рециклира от чеиза на Клара. — Очите й се напълниха със сълзи.
	— За онази ужасна сватба. За онзи отвратителен мъж. А вие…
	— Тя ме спаси, майко — намеси се и Клара. — Спаси ме, при това два пъти.
	Лейди Уарфорд се обърна към дъщеря си. В погледа й се четеше чиста и искрена любов. Софи почувства как сърцето й се свива от болка, защото майка й никога не я бе гледала по този начин.
	Подаде брендито на лейди Уарфорд. Графинята отпи и за момент се загледа в чашата. Никой не проговори. Сърцето на Софи блъскаше толкова силно в гърдите й, че рано или късно щеше да припадне от усилието. Наложи си обаче да остане права като струна и лицето й да не изразява нищо различно от дружелюбно любопитство.
	Лейди Уарфорд вдигна очи, за да погледне Софи.
	— Напълно безсмислено е да очакваш да те заобичам за толкова кратко време — обясни. — Но въпреки това…
	Всички в стаята затаиха дъх.
	— Въпреки това, ти ми направи… голяма добрина. — Замълча за момент, за да подреди мислите си. — Наистина голяма добрина, за която ще е невъзможно да ти се отплатя. Наистина твърде провокативна, но ти изглеждаш порядъчна, а и сестра ти е херцогиня, което не е никак малко. Във всеки случай няма начин да спра Хари, ако си е наумил да направи нещо.
	— Това достатъчно ли е, Софи? — попита я Лонгмор. — Не е точно това, което искаш, но в момента, смятам, че е най-доброто, на което е способна.
	Софи преглътна сълзите си.
	— Ще трябва да бъде достатъчно — каза тя. — Ще се опитам да я накарам да ме заобича, но междувременно — да, достатъчно е. Ще ми бъде достатъчно, защото… защото без теб… без теб не мога да живея.
	Хвърли се в обятията му и захлипа от радост.
	— Не мога да повярвам, че убедих най-дяволски възхитителната жена на света да приеме да ме обича, почита и да ми се подчинява до края на живота си — прошепна той по-късно в ухото й, докато лениво галеше голия й гръб.
	— Не си ме убедил да ти се подчинявам.
	— Освен това си и най-непокорната. — Той я целуна по носа.
	— Знаех си, че няма да имаш нищо против — усмихна му се тя.
	— Да имам нещо против? Не. Съвършено е.
	— Ти си съвършен — отвърна му Софи. — И мисля, че заслужаваш награда, задето не се разсмя нито веднъж на нелепостта на случващото се.
	— Самоконтролът ми за малко да ме убие.
	Сгуши се още по плътно в прегръдката му.
	— Голяма награда — започна да го гали по гърдите и корема.
	— Има само едно нещо…
	— Каквото и да е…
	— Никой. Не. Трябва. Да. Разбира.
