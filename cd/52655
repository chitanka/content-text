D>
	На Алис Макдоналд и Бонита Дженкинс, които ни дадоха увереност, че няма да бъдем оставени.
D$


>	Първа глава

	Рейфърд Стийл никога не беше докосвал жената, за която мислеше. Неговият изпълнен до краен предел с пътници боинг 747 летеше на автопилот над Атлантическия океан, за да кацне по разписание в шест сутринта на летище „Хийтроу“. Беше отпъдил мислите за семейството си.
	През пролетната ваканция щеше да прекара известно време с жена си и дванадесетгодишния си син. Дъщеря му също щеше да си дойде от колежа. Но сега, докато вторият пилот дремеше до него, Рейфърд си представяше усмивката на Хати Дърам и мечтаеше за следващата им среща.
	Хати беше старша стюардеса в екипа на Рейфърд. Не бе я виждал повече от час.
	Някога Рейфърд очакваше с нетърпение да се прибере вкъщи при жена си. Дори на четиридесет, Айрин беше привлекателна и жизнена. Но напоследък нейното вманиачаване на тема религия го отблъскваше. Тя сякаш не можеше да говори за друго.
	Рейфърд Стийл нямаше нищо против Бога. Дори му беше приятно от време на време да ходи на църква. Но откакто Айрин се лепна за едно по-малко паство, започна да посещава най-редовно седмичните сбирки за изучаване на Библията и да ходи на църква всяка неделя, Рейфърд вече се чувстваше неловко. Това не беше църква, където всеки е невинен до доказване на противното, където всички мислят най-доброто за теб и не се бъркат. Хората тук бяха попитали Рейфърд направо какво е извършил Бог в живота му.
	— Вкарва ме в правия път — обикновено им отговаряше с усмивка и това видимо ги задоволяваше. Но той си намираше все нови и нови извинения, за да пропусне неделната служба.
	Рейфърд се опитваше да убеди сам себе си, че предаността на жена му към някакъв неин божествен „поклонник“ е причина за неговите залитания. Но знаеше, че всъщност те се дължат на собственото му влечение.
	А и самата Хати Дърам без съмнение беше страхотна. Най-голямо удоволствие му доставяше навикът й да докосва. Нямаше нищо неприлично или прекалено показно. Тя просто го докосваше, докато минаваше покрай него, или нежно слагаше ръка на рамото му, когато заставаше зад гърба му в пилотската кабина.
	Но не само заради докосването Рейфърд обичаше да бъде с нея. Изразът на лицето й, държанието й, погледът й му подсказваха, че тя го харесва и уважава. Дали имаше и още нещо, той можеше само да гадае. Това и правеше.
	Бяха прекарали доста време заедно, бяха си бъбрили с часове на чашка или на вечеря, понякога с колеги, понякога сами. Той дори не се бе осмелил да отвърне на докосванията й, но беше успял да улови нейния поглед и се надяваше, че усмивката му казва достатъчно.
	Може би днес. Може би тази сутрин, ако почукването й на вратата не събуди помощника му, той ще се протегне и с длан ще покрие ръката, която ще легне на рамото му. Рейфърд се надяваше в този приятелски жест тя да открие стъпка — първата от негова страна — към една взаимност.
	И наистина щеше да е първа. Не беше от срамежливите, но никога не бе изневерявал на Айрин. А имаше безброй възможности. Дълго изпитваше вина задето си бе позволил флирт по време на коледното тържество на компанията преди повече от дванайсет години. Айрин си беше останала вкъщи — не се чувстваше добре в последния месец от бременността си с техния изненадващо появил се син Рей-младши.
	Макар и под въздействието на алкохола, Рейфърд беше достатъчно благоразумен да си тръгне рано. Айрин явно бе забелязала, че е леко пийнал, но не би могла да се усъмни за нещо по-сериозно — не и с нейния праволинеен капитан. Той беше пилотът, който след като изпи две мартинита по време на снежна буря, сам отказа да лети, когато времето се проясни. Предложи да заплати, за да извикат заместник, но от компанията „Панконтинентал“ бяха толкова поразени, че вместо да го накажат, го посочиха като пример за мъдро поведение и самодисциплина.
	След час-два Рейфърд щеше пръв да види едва загатнатите слънчеви лъчи — закачлива палитра от пастелни тонове, която ще подмами колебливата зора над континента. Но дотогава тъмнината през прозореца изглеждаше бездънна. Спуснатите завески на прозорците, възглавниците и одеялата, унесените или спящи пътници, които похъркваха тихо, бяха превърнали самолета в огромна спалня, където бродеха само стюардесите и неколцина други, събудени от естествените си потребности.
	Въпросът, който Рейфърд Стийл си задаваше в най-тъмния час преди зазоряване, бе дали да поеме риска на една нова, вълнуваща авантюра с Хати Дърам. Потисна усмивката си. Самозалъгваше ли се? Нима човек с неговата репутация би се решил на нещо повече от мечти за тази красива жена, петнайсет години по-млада от него? Вече не беше толкова сигурен. Ех, ако Айрин не я беше прихванала тая нова лудост.
	Дали щеше да отзвучи това нейно увлечение по края на света, любовта на Исус, спасението на душите? Напоследък тя четеше всичко, което й попаднеше, за Грабването на вярващите.
	— Представи си само, Рейф! — ликуваше Айрин. — Исус ще дойде да ни вземе, преди да умрем.
	— Да бе — казваше той, като вдигаше поглед от вестника си. — Това ще ме довърши.
	Не й беше никак забавно.
	— Ако не знаех какво ще се случи с мен — продължаваше тя, — нямаше да говоря с такава лекота.
	— Аз пък знам какво ще ми се случи — упорстваше той. — Ще умра, ще изчезна и толкова. Но ти, разбира се, ще литнеш право в небесата.
	Нямаше намерение да я засегне. Просто се забавляваше. Когато Айрин му обърна гръб, той тръгна след нея. Извъртя я към себе си и се опита да я целуне, но тя остана хладна.
	— Хайде, престани, Айрин. Признай си, че са хиляди тези, дето изобщо няма да се трогнат, ако видят как Исус се връща за да отведе всички добри хора.
	Обляна в сълзи, тя се отдръпна.
	— Колко пъти трябва да ти го повтарям? Спасените не са добрите хора, те са…
	— Да, да, знам, на тях само им е простено — отвърна той и се почувства отблъснат и уязвен в собствения си дом. Върна се към креслото и към вестника си. — Ако това ще подобри настроението ти, радвам се, че можеш да си толкова самоуверена.
	— Просто вярвам в това, което казва Библията — каза Айрин.
	Рейфърд сви рамене. Искаше му се да добави: „Браво на теб!“, но реши да не влошава още повече нещата. В известен смисъл завиждаше на убедеността й, но всъщност я отдаваше на нейната по-емоционална, насочена предимно към чувствата природа. Не искаше да го изрича гласно, но в действителност той бе по-умният — да, по-интелигентният. Вярваше в правилата, системите, законите, образците, в онова, което можеш да видиш и чуеш, да докоснеш и усетиш.
	Ако Бог беше част от всичко това — добре. Една по-висша сила, любещо същество, мощ, която движи природните закони — чудесно! Нека пеем и се молим за това, да се радваме на способността си да бъдем добри към другите и да си вършим работата. Рейфърд се страхуваше най-много, че това болезнено вторачване в религията няма да отзвучи както страстта на Айрин към аеробиката или към домакинските съдове за приготвяне на здравословна храна. Той вече си я представяше как звъни по вратите на хората и предлага да им прочете няколко стиха от Библията. Само да не се заблуждава, че и той ще се повлече след нея.
	Това, че Айрин се беше превърнала в завършена религиозна фанатичка, някак си освобождаваше Рейфърд от чувството за вина, когато мечтаеше за Хати Дърам. Може би ще й каже нещо, ще й направи някакъв намек, някакво предложение, докато двамата прекосяват летището, за да стигнат до такситата. Може би ще го направи дори по-рано. Всъщност не би ли се осмелил да го изрази още сега, часове преди кацането?

	* * *

	До прозореца в първа класа един човек се беше привел над своя лаптоп. Той изключи компютъра, като си обеща по-късно да се върне към записките си. Навършил трийсет, Камерън Уилямс беше най-младият старши сътрудник на престижното списание „Глобъл Уикли“. Той винаги се добираше пръв до сензационните новини или му възлагаха най-интересните теми в света, с което си спечелваше завистта на ветераните в отдела. И привърженици, и противници в списанието го наричаха Бък (Бунтаря), защото, както те казваха, все въставаше срещу традицията и авторитетите. Той самият намираше, че животът му е вълнуващ и интересен. Беше очевидец на някои от най-значимите исторически събития.
	Преди година и два месеца написа уводна статия за първоянуарския брой на списанието, заради която трябваше да отиде в Израел и да вземе интервю от Хаим Розенцвайг. А там се случи най-фантастичното събитие в живота му.


	Доста възрастният вече Розенцвайг единствен в цялата история на „Глобъл Уикли“ беше избран единодушно за Личност на годината. По навик избягваха всеки, който очевидно би станал Мъж на годината за списание „Тайм“. Но изборът на Розенцвайг се наложи от само себе си. Камерън Уилямс отиде на заседанието на редакционната колегия, готов с доводи в полза на Розенцвайг и срещу всяка друга медийна звезда, която за другите би могла да се окаже безспорен победител.
	Беше приятно изненадан, когато главният редактор Стив Планк откри заседанието с думите:
	— Имате ли тъпи предложения за някой друг или да гласуваме за нобеловия лауреат по химия?
	Старшите журналисти се спогледаха, поклатиха отрицателно глава и се престориха, че се готвят да си тръгват.
	— Освобождавайте столовете, заседанието се закрива — каза Бък. — Стив, не искам някой да се хваща на въдицата ми — ти знаеш, че познавам човека и той ми има доверие.
	— По-кротко, каубой! — подхвърли един от противниците му и се обърна към Планк. — Ще позволиш на Бък да се заеме със случая?
	— Може би. И какво, ако го възложа на него?
	— Просто си мисля, че проблемът е технически, става дума за научни постижения — измърмори злословникът. — Аз бих се спрял на някой от научния отдел.
	— И умело ще приспиш читателя — отвърна му Планк. — Хайде, знаеш много добре, че специалистът по сензациите е тук. И тази статия не бива да е по-научна от първата, която Бък написа за стареца. Нещата трябва да се разкажат така, че читателят да опознае този човек и да разбере значимостта на неговото постижение.
	— Като че ли това не е очевидно. То просто промени хода на историята.
	— Ще възложа статията още днес — каза главният редактор. — Благодаря за проявената готовност, Бък. Предполагам, че всички останали също ще се отзоват.
	Залата се изпълни с ентусиазъм, но Бък чу и измърморените предсказания, че не е изключено русокосото момче да стъпи накриво. Което и стана.
	Подкрепата на шефа и съперничеството на колегите му само засилваха решимостта на Бък да надмине себе си при всяка следваща задача. В Израел той беше настанен във военен лагер и се срещна с Розенцвайг в същия кибуц в покрайнините на Хайфа, където го беше интервюирал преди година.
	Розенцвайг, разбира се, беше очарователен, но всъщност Личност на годината го правеше неговото откритие или изобретение — никой не знаеше още как точно да го определи. Скромният човек наричаше себе си ботаник, но в действителност беше инженер-химик. Бе успял да получи синтетичен тор, който превръща пустинните пясъци на Израел в плодородни оранжерии.
	— От десетилетия напояването вече не е проблем — каза старецът. — Но така пясъкът само се овлажнява. Моята формула, прибавена към водата, го прави плодороден.
	Бък не беше учен, но разбираше достатъчно, за да кимне одобрително при това простичко твърдение. Формулата на Розенцвайг с всеки изминал ден превръщаше Израел в най-богатия народ на земята, с далеч по-големи печалби от съседите му, пребогати на петролни залежи. На всяка педя земя никнеха цветя и зърнени култури, дори и такива, които дотогава бе немислимо да се отглеждат тук. Свещената земя се превърна в капитал за износ и предизвикваше завистта на целия свят с почти нулевата си безработица. Всички преуспяваха.
	Благоденствието, предизвикано от вълшебната формула, промени хода на историята за тази страна. Преливащ от капитали и суровини, Израел сключи мир със съседите си. Свободната търговия и отворените пътища направиха възможен достъпа до страната за всички, които я обичат. Това съвсем не им даде и достъп до формулата.
	Бък дори не се и опита да накара стареца да разкрие формулата или сложната охранителна система, която я защитаваше от всеки възможен или скрит враг. Самият факт, че журналистът беше настанен при военните, доказваше колко голямо значение се отдава на сигурността. Опазването на тази тайна обезпечаваше силата и независимостта на израелската държава. Никога досега Израел не се бе радвал на такова спокойствие. Защитните стени на Йерусалим бяха само символ, приветстващ всеки, който идва с мир. Старите войници вярваха, че Бог ги възнаграждава и сякаш ги обезщетява за продължилите векове гонения.
	Хаим Розенцвайг беше уважаван по целия свят и особено тачен в собствената си страна. От него се интересуваха световни водачи и го пазеха със системи за сигурност, с каквито охраняваха държавни глави. Макар че Израел се главозамая от новопридобитата си слава, ръководителите на този народ не си изгубиха ума. Ако отвлекат Розенцвайг и започнат да го изтезават, той би могъл да разкрие една тайна, способна да възроди по същия начин всеки народ по света.
	До какво ли би довела тази формула, ако се приложи в безкрайната руска тундра! Дали биха разцъфтели в зеленина и почти целогодишно заснежените райони? Не се ли криеше тук ключът към възкресяването на великата народност след разпада на Съветския съюз?
	Русия се беше превърнала във всепоглъщащ гигант с опустошена икономика и остарели технологии. Тя притежаваше единствено военна мощ и всичките й средства отиваха за въоръжаване. За измъчения народ не се оказа безболезнено да премине от рубли към марки. Насочването на световния финансов поток към три основни валутни единици отне години, но след като промяната се утвърди, повечето страни бяха удовлетворени. Цяла Европа и Русия търгуваха изключително в марки. В Азия, Африка и Средния Изток използваха йената. В Северна и Южна Америка, както и в Австралия се бе наложил доларът. Съществуваха и планове за въвеждане на единна валута, но народите, които се съгласиха неохотно с промяната, не желаеха да я преживеят отново.
	Изнервени от неспособността си да се възползват от израелските успехи и решени на всяка цена да завладеят Свещената земя, руснаците предприеха среднощна атака срещу Израел. По време на нападението, станало известно като руския Пърл Харбър, Бък Уилямс беше в Хайфа, за да вземе интервю от Розенцвайг. Руснаците пуснаха междуконтинентални балистични ракети и ядрени бомбардировачи МИГ. От количеството на самолетите и ракетите беше ясно, че целта на мисията е унищожение.
	„Да се каже, че израелците бяха сварени неподготвени, — написа тогава Камерън Уилямс, — беше все едно да се твърди, че Великата китайска стена е дълга.“ Когато израелски радар засече руските самолети, те вече почти изпълваха хоризонта. Едновременно с неистовата си молба за помощ към своите най-близки съседи и Съединените щати, Израел отправи и искане да узнае намеренията на нарушителите на въздушното му пространство. Докато израелците и техните съюзници организират нещо като отбрана, стана очевидно, че руснаците ги превъзхождат по численост в съотношение сто към един.
	Само минути ги деляха от началото на разрушението. Нямаше да има повече преговори, нямаше да има призиви за подялба на богатствата с терористичните групировки от север. Ако руснаците целяха само да ги сплашат, нямаше да осеят небето с ракети. Самолетите можеха да се върнат обратно, но ракетите бяха заредени и насочени.
	Следователно това не бе грандиозен спектакъл, предназначен да постави Израел на колене. Нямаше никакво послание към жертвите. Като не получи обяснение за военните машини, които прекосяваха нейните граници и я нападаха, израелската държава беше принудена да се защитава, съзнавайки ясно, че още с първия залп буквално ще изчезне от лицето на земята.
	Предупредителният вой на сирените и радио-телевизионните съобщения насочваха обречените хора към малкото на брой несигурни скривалища. По всичко личеше, че Израел се отбранява за последен път в своята история. Първата батарея израелски ракети земя-въздух достигна целта си и небето се освети от оранжево-жълти огнени кълба. Но те едва ли можеха да забавят руската офанзива, от която нямаше спасение.
	Онези, които можеха да разчетат данните на радарните устройства и разбираха добре какви са шансовете, си обясниха оглушителните експлозии в небето като яростна атака на руснаците. Всеки военен ръководител, съзнаващ какво предстои, се надяваше, че когато залповете достигнат земната повърхност, за да унищожат хората, той ще бъде избавен за секунди от мъчителната безизходица.
	От това, което чу и видя във военния лагер, Бък Уилямс разбра, че краят наближава. Нямаше спасение. Но макар нощта да грееше като ден, а ужасяващите оглушителни експлозии да не спираха, нищо на земята не пострада. Сградата се клатеше, боботеше и тътнеше, но остана незасегната.
	Навън военните самолети се разбиваха в земята, като издълбаваха кратери и изпращаха горящи отломки във въздуха. Но линиите за свръзка не бяха прекъснати. Нито един команден пост не бе разрушен. Нямаше сведения за жертви. Още нищо не беше съсипано.
	Дали това не бе някаква жестока шега? Първите израелски ракети, разбира се, бяха отблъснали руските бомбардировачи и бойните им глави се бяха взривили твърде високо в небето, за да причинят нещо по-сериозно от опожаряване на земната повърхност. Но какво ставаше с останалата част на руския въздушен корпус? Радарите показваха, че руснаците са изпратили почти всички самолети, с които разполагат, без дори да запазят някаква техника при необходимост от отбрана. Хиляди самолети връхлитаха върху най-гъсто населените градове на малката държава.
	Грохотът и бъркотията продължаваха, експлозиите бяха толкова смразяващи, че дори опитните военни командири закриваха лица и надаваха викове на ужас. Бък отдавна мечтаеше да бъде близо до огневата линия, но сега страхът го беше хванал здраво за гърлото. Нямаше съмнение, че ще умре, и в главата му се въртяха странни мисли. Защо така и не се ожени? Дали ще остане нещо от тялото му, по което баща му и брат му да го разпознаят? Има ли Бог? Смъртта ли е краят на всичко?
	Изненадан от порив да заридае, той пропълзя зад една конзола. Това беше много различно от очакванията му за войната. Беше си представял, че наблюдава бойните действия от някое сигурно място и запечатва драмата в съзнанието си.
	Прекарал няколко минути в самия център на унищожението, Бък осъзна, че смъртта му вън е точно толкова реална, колкото и вътре. Нямаше и следа от героизъм — чувстваше само неповторимостта на момента. Щеше да бъде единствен свидетел на собствената си смърт. С подкосени от страх крака той потърси изхода. Никой не му обърна внимание, никой не го предупреди за опасността. Сякаш всички бяха обречени да умрат.
	Отвори вратата с усилие и като че ли влезе в пещ, та трябваше да закрие очи пред белотата на пламъците. Небето беше огнено. Над оглушителния грохот и тътен от пожара все още се чуваше шум от самолети, отделни експлозии от бомби изпращаха снопове пламъци в пространството. Бък стоеше вкочанен от ужас и изумление и гледаше как огромните военни машини се стоварват над целия град, разбиват се и изгарят. Но те всъщност попадаха между сградите, на безлюдни улици или в полето. Атомните бомби се взривяваха високо в атмосферата. Бък стоеше сред жегата, лицето му пламтеше, а тялото му се обливаше в пот. Какво ставаше, за бога?
	После от небето заваляха късове лед и зърна град, големи колкото топки за голф. Бък покри глава с якето си. Земята се затресе, заехтя и той падна в пръстта. С лице, забито в ледените буци, усети дъжда, който го облива. Чуваше се само стрелбата в небето, но и тя постепенно отслабна и заглъхна. След десетина минути оглушителен тътен огънят стихна и само отделни кълба от пламъци падаха по земята. Огнената стихия изчезна така внезапно, както беше връхлетяла. И настъпи покой.
	Лек ветрец понесе облаците дим, нощното небе изплува синьо-черно, а звездите заблещукаха кротко, сякаш нищо необичайно не се бе случило.
	Стиснал здраво калното си кожено яке, Бък се запъти обратно към сградата. Дръжката на вратата беше още нажежена, а вътре командирите се тресяха от ридания. Радиото предаваше съобщения от израелските пилоти. Те не бяха успели дори да излетят навреме и просто бяха наблюдавали отстрани как цялото руско въздушно нападение сякаш се беше самоунищожило.
	По някакво чудо не се съобщаваше за нито една жертва от израелска страна. При други обстоятелства Бък би си обяснил всичко с някаква тайнствена повреда, принудила самолетите и ракетоносачите да се унищожат взаимно. Но очевидци твърдяха, че е имало ракетно нападение наред с дъжда и градушката, а земетресение е сложило край на цялата офанзива.
	А дали това не е било изпратен от небето метеоритен дъжд? Възможно е. Но как да се обясни фактът, че стотици хиляди парчета горяща, безформена, разтопена стомана засипваха Хайфа, Йерусалим, Тел Авив, Йерихон, дори Витлеем, като бяха изравнили със земята древните крепостни стени, а нито едно живо същество не бе получило даже драскотина? Дневната светлина разкри касапницата и разбули тайния заговор на руснаците със страни от Близкия Изток, заедно с Етиопия и Либия.
	Сред развалините израелците намериха горивни материали, които щяха да използват, за да спестят от своите естествени ресурси, в продължение на повече от шест години. Специални отряди се съревноваваха с гризачи и лешояди за вражеските тела, като бързаха да ги погребат, преди да останат само голи кости и по хората да плъзнат болести.
	Бък си спомняше всичко много ясно, сякаш се бе случило вчера. Ако не беше го видял с очите си, нямаше да повярва. Но свидетелствата му на очевидец не бяха достатъчни, за да убедят всеки читател на „Глобъл Уикли“, че е станало точно така и че си струва да си купи списанието, за да научи фактите.
	Редактори и читатели имаха различни обяснения за странното явление, но Бък трябваше да признае, макар и само пред себе си, че в този ден той повярва в Бога. Израелски учени посочваха пасажи от Библията, в които се разказваше как Бог унищожава враговете на древния Израил с огън, земетресения, град и дъжд. Бък беше поразен, когато прочете в Книгата на пророк Йезекиил 38 и 39 гл. за могъщ враг от север, който с помощта на Персия, Либия и Етиопия напада Израил. Но той наистина онемя, когато откри в Свещеното Писание предсказание как оръжията ще се използват за гориво, а вражеските войници, с оглозгани от хищни птици тела, ще бъдат погребани в общ гроб.
	Вярващи приятели на Бък искаха сега, докато е с тази духовна настройка, той да направи следващата крачка и да приеме Христос. Не беше готов да стигне чак дотам, но от този момент нататък несъмнено беше различен — и като човек, и като журналист. Вече нищо не можеше да го учуди.

	* * *

	Без да знае със сигурност дали ще се реши да разкрие мислите си пред Хати Дърам, капитан Рейфърд Стийл усети непреодолимо желание още в същия миг да я види. Той свали предпазните колани, измъкна се от мястото си и на излизане от кабината стисна помощника си за рамото.
	— Все още сме на автопилот, Кристофър — каза Рейфърд на младия мъж, който се разсъни и намести слушалките си. — Смятам да направя утринната си разходка.
	Кристофър примигна и облиза устни.
	— Струва ми се малко рано за утринна разходка, шефе.
	— Ами! Най-много още час-два. Ще видя дали някой вече не се е размърдал.
	— Разбрано. Ако има събудени, поздрави ги от мен.
	Рейфърд изсумтя и кимна. Но още щом отвори вратата на кабината, Хати Дърам буквално връхлетя върху него.
	— Няма нужда да чукаш, излизам — изпревари я той.
	Старшата стюардеса го издърпа в коридора, но в този допир нямаше и следа от страст. Като хищна птица тя вкопчи пръсти в рамото му, а тялото й се тресеше в тъмнината.
	— Хати…
	Тя го притисна до стената на сервизното помещение, а лицето й беше съвсем близо до неговото. Ако не беше явно обезумяла от ужас, той сигурно щеше да изпита наслада и да отвърне на прегръдката. Когато се опита да заговори, коленете й се огънаха, а вместо глас се чу нещо като немощен писък.
	— Има изчезнали пътници — едва успя да прошепне тя, като отпусна глава на гърдите му.
	Той я хвана за раменете и се опита да я отдалечи от себе си, но тя още по-силно се притисна до него.
	— Какво искаш да кажеш?
	Сега тя ридаеше и не можеше да се контролира.
	— Цяла дузина хора. Просто ги няма!
	— Хати, самолетът е голям. Сигурно са мръднали до тоалетната или…
	Тя придърпа надолу главата му, така че да говори направо в ухото му. Макар да плачеше, се опита да се изрази колкото може по-ясно.
	— Проверих навсякъде. Казвам ти, десетки хора липсват.
	— Хати, още е тъмно. Ще ги открием…
	— Не съм откачила. Увери се сам. Из целия самолет има изчезнали хора.
	— Сигурно е някаква шега. Крият се. Искат да…
	— Рей, те са оставили всичко: чорапи, обувки, дрехи, всичко… Отишли са си. Няма ги.
	Хати се отскубна от него и се свлече в ъгъла, като продължаваше да хлипа. Рейфърд искаше да я успокои, да й предложи помощта си или да накара Крис двамата да обиколят самолета. Никак не му се щеше да повярва, че тази жена е луда. Но тя едва ли би се осмелила да го предизвиква по този начин. Явно тя наистина смяташе, че хората са изчезнали.
	Преди малко в пилотската кабина се беше отдал на мечти. А дали сега не сънуваше? Прехапа силно устни и примижа от болка. Значи беше буден. Влезе в първа класа и видя в ранния сумрак възрастна жена, вкаменена от изненада и страх, да държи в ръце пуловера и панталоните на мъжа си.
	— Какво става, за бога? — извика тя. — Харолд!
	Рейфърд огледа останалата част от пътниците в първа класа. Повечето все още спяха. Един млад мъж до прозореца също бе потънал в сън — той беше оставил своя лаптоп на масичката пред себе си. Но наистина имаше няколко празни места. Когато очите му привикнаха към слабата светлина, Рейфърд се отправи бързо към стълбите. Спусна се надолу, но жената извика след него.
	— Господине, мъжът ми…
	Рейфърд постави пръст на устните си и прошепна:
	— Знам. Ще го открием. Веднага се връщам.
	„Що за глупост казах! — помисли си той, докато слизаше и усещаше Хати зад гърба си. — Ще го открием?!“
	Хати го сграбчи за рамото и той забави ход.
	— Да включа ли осветлението?
	— Не! — прошепна той. — Колкото по-малко хора знаят в този момент, толкова по-добре.
	Рейфърд искаше да бъде силен, да знае отговорите, да се държи така, че да бъде пример за своя екип и за Хати. Но когато стигна до последната платформа разбра, че останалата част от полета ще мине в хаос. Сега той бе уплашен не по-малко от всеки друг на борда. Когато огледа местата, едва не изпадна в паника. Скри се зад една преграда и с все сила се плесна по бузата.
	Не беше нито сън, нито шега, нито някакъв номер. Ставаше нещо страшно, от което никой не можеше да избяга. Не биваше да се поддава на паниката. И без това объркването и ужасът бяха предостатъчни. Не беше подготвен за такава ситуация, а всички щяха да се обръщат към него за помощ. Но за какво ли? Какво изобщо би могъл да направи?
	Един по един, пътниците започваха да крещят, след като осъзнаваха, че хората до тях са изчезнали и са останали само дрехите им. Викаха, пищяха, скачаха от местата си. Хати сграбчи Рейфърд откъм гърба му и така здраво уви ръце около гърдите му, че той едва не се задуши.
	— Какво става?
	Той се изтръгна от ръцете й и се обърна, за да я погледне в очите.
	— Слушай, Хати. Не знам нищо повече от това, което знаеш ти. Но ние с теб трябва да успокоим тези хора и да се опитаме да се приземим. Аз ще измисля някакво съобщение, а ти и твойте хора задръжте пътниците по местата им. Разбра ли?
	Тя кимна, но нямаше вид, че е разбрала. Когато се промъкна покрай нея, за да се върне по-бързо в кабината си, той я чу да стене. „И тя ще ми успокоява пътниците!“ — помисли си, като се обърна и я видя коленичила на пътеката между седалките. Тя вдигна от пода един блейзър, риза и още неразвързана вратовръзка. Чифт панталони лежеше в краката й. Като обезумяла, обърна блейзъра към светлината и прочете името на табелката. „Тони! — изстена тя. — Тони го няма!“
	Рейфърд грабна дрехите от ръцете й и ги запрати зад преградата. Хвана я за лактите, изправи я и я скри от погледите на пътниците.
	— Хати, часове ни делят от кацането. Не можем да си позволим самолетът да се изпълни с хора в истерия. Ще се опитам да им кажа нещо и да ги успокоя, но ти също трябва да ми помогнеш! Ще можеш ли?
	Тя кимна, погледът й обаче оставаше празен. Накара я да вдигне очи.
	— Ще можеш ли?
	Тя кимна отново.
	— Ще умрем ли, Рейфърд?
	— Не! — каза той. — В това съм сигурен.
	Но знаеше много добре, че не е сигурен в нищо. И как можеше да бъде? Би предпочел да се бе запалил някой от двигателите или дори да бяха паднали в океана. Всичко друго щеше да е по-добре от това. Как да накара хората да запазят спокойствие в този кошмар?
	Тъмнината в самолета засилваше още повече паниката и той се зарадва, че ще може да даде на Хати някаква конкретна задача.
	— Не знам какво точно ще кажа, но по-добре запали осветлението, за да можем да разберем със сигурност кой е тук и кой не е налице. После донеси повече от онези декларации за гости от чужбина.
	— За какво са ти?
	— Просто ги донеси! Нека да са ни под ръка.
	Рейфърд не беше сигурен, че постъпва правилно, като оставя Хати да отговаря за пътниците и екипажа. Докато се изкачваше по стълбите, видя друга стюардеса да излиза заднешком от салона за пътници — и от нея се изтръгна писък. Явно горкият Кристофър, затворен в пилотската кабина, единствен в самолета не беше разбрал какво става. А по-лошото беше, че Рейфърд призна пред Хати, че не разбира повече от нея случващото се около тях.
	Ужасяващата истина обаче беше друга — всъщност му бе напълно ясно. Айрин се оказа права. Той, както и повечето от пътниците бяха оставени.


>	Втора глава

	Камерън Уилямс се събуди, когато възрастната жена, която седеше пред него, извика нещо на пилота. Той й шътна да мълчи — тогава тя се обърна и се втренчи в Бък. Като прокара пръсти през въздългата си руса коса, той се насили да се усмихне.
	— Проблем ли имате, госпожо?
	— Моят Харолд — едва продума тя.
	Когато се качиха в самолета, Бък беше помогнал на стареца да сложи вълнения си жакет и меката си шапка на мястото за багаж над главите им. Харолд беше нисък, издокаран господин, с мокасини, кафяви памучни панталони и жълтеникавокафяв пуловер без ръкави, под който носеше риза и вратовръзка. Беше леко плешив и Бък предположи, че когато включат климатика, ще поиска да си сложи шапката.
	— Съпругът ви се нуждае от нещо?
	— Няма го.
	— Не ви разбрах?
	— Изчезнал е.
	— Е, сигурно се е измъкнал тихо, за да иде до тоалетната, докато сте спели.
	— Ще бъдете ли така добър да отидете да проверите? И вземете одеяло.
	— Моля?
	— Опасявам се, че е отишъл гол. Той е вярващ и ще се почувства ужасно неудобно.
	Като погледна измъчената физиономия на жената, Бък за малко не се разсмя. Той прескочи спящия на мястото до пътеката чиновник, който далеч беше надвишил количеството безплатни питиета, и се протегна, за да вземе одеялото от възрастната жена. Наистина, дрехите на Харолд лежаха, прилежно подредени на неговата седалка, а очилата и слуховият му апарат бяха най-отгоре. Крачолите на панталона му висяха от ръба на седалката и сякаш сочеха към чорапите и обувките му. „Странно! — помисли си Бък. — Но защо всичко е така подредено?“ Той си спомни за един приятел в гимназията, който страдаше от някаква форма на епилепсия и от време на време съзнанието му изключваше, макар да изглеждаше напълно нормален. Случваше се да си събува обувките и чорапите на обществени места или да излиза от тоалетната с разкопчан панталон.
	— Съпругът ви страда ли от епилепсия?
	— Не.
	— Сомнамбул ли е?
	— Не.
	— Веднага се връщам.
	Тоалетните в първа класа бяха свободни, но като се отправи към стълбите, Бък видя, че още няколко пътници стоят на пътеката.
	— Извинете — каза той, — търся един човек.
	— Не сте единственият — отвърна му жената до него.
	Бък си проправи път през една групичка от хора и разбра, че пред тоалетните във втора и трета класа има опашки. Пилотът се размина на сантиметър с него, без да му каже и дума. Скоро Бък се натъкна на старшата стюардеса.
	— Господине, трябва да ви помоля да се върнете на мястото си и да си сложите предпазния колан.
	— Търся…
	— Всеки търси някого — прекъсна го тя. — Надяваме се да ви дадем някаква информация след броени минути. А сега, ако обичате! — Тя го избута обратно към стълбите, после се промъкна покрай него и се спусна надолу, като прескачаше по две стъпала наведнъж.
	Насред стълбите Бък се обърна и се огледа. Беше среднощ и когато запалиха осветлението, той потръпна от гледката пред очите му. Навсякъде хора с дрехи в ръце стояха онемели от ужас или крещяха, че някой е изчезнал.
	Знаеше, че това не е сън, и изпита същия ужас от очакването на смъртта, както тогава в Израел. Какво щеше да каже на жената на Харолд? „Не сте единствената? Много други са изоставили дрехите на местата си?“
	Докато бързаше обратно към мястото си, той ровеше в паметта си да открие нещо, което бе прочел, видял или чул, за някаква технология, способна да накара хората да се измъкнат от дрехите си и да изчезнат от една херметически затворена среда. Но каквато и да бе причината — бяха ли липсващите пътници все още в самолета? Щяха ли да имат някакви искания? Щеше ли да последва друга вълна изчезнали? Той щеше ли да е една от жертвите? Къде щеше да се озове?
	Докато прескачаше спящия си съсед по място, Бък усети как страхът изпълва цялото помещение. Изправи се и се надвеси над облегалката пред себе си.
	— Очевидно са изчезнали много хора — каза той на старата жена. В очите й прочете същото изумление и същия страх, които сам изживяваше.
	Докато сядаше, чу да се включва уредбата и капитанът се обърна към пътниците. След като им напомни да се върнат по местата си, пилотът започна с разясненията си:
	— Ще помоля стюардесите да проверят тоалетните помещения, за да сме сигурни, че не сме пропуснали никой от присъстващите. След това ще получите от тях специални формуляри. Ако ваш близък или познат е изчезнал, ще ви моля да попълните имената му, както и всяка подробност, за която можете да се сетите, от рождената му дата до външния му вид. Сигурен съм, че съзнавате колко сериозно е положението, в което се намираме. Попълнените бланки ще ни дадат възможност да разберем колко души липсват, а и аз ще мога да предоставя някаква информация пред властите. Помощникът ми, господин Смит, ще направи бърз преглед на празните места. Ще се опитам да се свържа с „Панконтинентал“. Все пак, трябва да ви предупредя, че местонахождението ни в момента прави изключително трудна пряката връзка със земята. Намираме се в област, с която връзките са твърде трудни дори и в нашия век на сателита. Ще ви уведомя веднага щом получа някакви сведения. А дотогава се надявам на спокойствие и съдействие от ваша страна.
	Бък видя как помощник-капитанът, гологлав и зачервен, излетя от пилотската кабина. Втурна се по една пътека, после по друга, а очите му шареха от място на място. През това време стюардесите раздаваха бланките на пътниците.
	Мъжът до Бък най-после се събуди и когато стюардесата го попита дали някой негов познат не липсва, измърмори сънено:
	— Да липсва? Не. А и тук нямам познати. Пътувам сам.
	След това се сви и без да разбере каквото и да било, отново заспа.

	* * *

	Само няколко минути след като вторият пилот беше напуснал кабината, Рейфърд го чу да си отключва и вратата с трясък се отвори. Кристофър се строполи на своя стол и без дори да погледне предпазния колан, сграбчи главата си с ръце.
	— Какво става, Рей? — възкликна той. — Най-малко стотина души липсват. Само дрехите им са останали.
	— Толкова много?
	— Е, ако бяха петдесет, щеше да е доста по-добре, така ли? Как, по дяволите, ще обясним, че пристигаме с по-малко пътници, отколкото сме качили на тръгване?
	Рейфърд поклати глава, докато продължаваше да търси връзка по радиото с когото и да било, дори в Гренландия или на някой остров посред нищото. Но бяха прекалено отдалечени, за да хванат дори новините. Най-накрая успя да установи връзка с един конкорд, който летеше в обратна посока, на няколко километра от тях. Даде знак на Кристофър да си сложи слушалките.
	— Имате ли достатъчно гориво да се върнете в Щатите? Край — попита пилотът на другия самолет.
	Рейфърд погледна въпросително Кристофър, който прошепна:
	— Изминали сме половината път.
	— Ще ни стигне до летище „Кенеди“ — каза Рейфърд.
	— Откажете се — отвърнаха му. — Нищо не може да кацне в Ню Йорк. Има още две свободни писти в Чикаго. Ние сме за там.
	— А ние идваме от Чикаго. Не мога ли да кацна в „Хийтроу“?
	— Не, затворено е.
	— В Париж?
	— Човече, връщай се там, откъдето си дошъл. Преди час излетяхме от Париж. От там ни обясниха какво става и ни казаха да летим направо за Чикаго.
	— А какво става всъщност, Конкорд?
	— Ако не знаеш, защо искаш помощ?
	— Тук става нещо, за което дори не смея да говоря.
	— Навсякъде е така, приятел.
	— Нямах представа — изненада се Рейфърд. — Кажете ми малко повече.
	— Липсват ви пътници, така ли?
	— Точно така. Повече от сто.
	— Охо, а нашите са около петдесет.
	— Как си обяснявате това, Конкорд?
	— Първото нещо, за което си помислих, беше спонтанно изгаряне, но щеше да има дим и някакви останки. Тези хора буквално се изпариха. Мога да го сравня със старите серии на „Стар Трек“, където хората се дематериализираха, отново се материализираха и се появяваха където им падне.
	— Де да можех да кажа на хората тук, че техните близки ще се появят невредими, и то така бързо, както изчезнаха — сподели Рейфърд.
	— Това не е най-лошото, Пан. Хора изчезват навсякъде. На летище „Орли“ са потънали вдън земя диспечерите и хората от наземния контрол. В някои самолети са изчезнали и членове на екипажа. На много места, където сега е ден, има верижни автомобилни катастрофи. Навсякъде цари хаос. Всички самолети искат да се приземят и се отправят към главните летища.
	— Значи е станало едновременно навсякъде?
	— Навсякъде, по едно и също време. Преди по-малко от час.
	— Почти се надявах, че е само на моя самолет. Някакъв газ или повреда.
	— Смятал си, че се е проявило избирателно? Край.
	Рейфърд долови сарказъм в гласа на колегата си.
	— Разбирам накъде биеш, Конкорд. Трябва да признаем — не ни се е случвало никога преди.
	— И дано не ни се случи пак. Все си повтарям, че е лош сън.
	— Кошмар. Край.
	— Но не е, нали? Край.
	— Какво ще кажеш на пътниците си, Конкорд?
	— Нямам представа. А ти? Край.
	— Истината.
	— Правилно. От нея едва ли ще ги заболи повече. Но каква е истината? Какво знаем?
	— Нищичко.
	— Това е точната дума, Пан. Знаеш ли какво смятат някои? Край.
	— Прието — отвърна Рей. — По-добре ще е тези хора да са отишли на небето, отколкото някоя световна сила да си играе с неизвестни магически лъчи.
	— Според сведенията ни са засегнати всички държави. Ще се видим в Чикаго.
	— Прието.
	Рейфърд Стийл погледна Кристофър, който подготвяше огромната машина да поеме курс обратно към Щатите.
	— Дами и господа — обърна се капитан Стийл към пътниците, — няма да можем да кацнем в Европа. Летим обратно за Чикаго. Изминали сме почти половината път, така че няма да имаме проблеми с горивото. Надявам се това донякъде да ви успокои. Ще ви уведомя, когато сме достатъчно близо, за да се използват телефоните. А дотогава за вас самите ще е по-добре да не опитвате.

	* * *

	Гласът на капитана отново се разнесе от уредбата, за да съобщи на пътниците, че се завръщат обратно в Съединените щати. Бък Уилямс се изненада, когато чу, че хората в целия самолет ръкопляскат. Всички бяха потресени и изплашени до смърт. А и повечето живееха в Щатите и искаха да се върнат към нещо познато, за да преживеят и осмислят случилото се. Журналистът побутна бизнесмена, който седеше от дясната му страна.
	— Съжалявам, приятел, но едва ли ще искаш да проспиш това.
	Мъжът погледна Бък с отвращение и промърмори:
	— Ако няма да се разбием, хич не ме закачай.

	* * *

	Когато боинг 747 на „Панконтинентал“ най-после навлезе в обсега на сателитните предаватели в Съединените щати, капитан Рейфърд Стийл успя да се свърже с една новинарска радиостанция и разбра, че са изчезнали хора от всички континенти. Съобщителните връзки се преплитаха. Сред изчезналите по целия свят имаше хора от сферата на медицината, техниката и услугите. Всички граждански служби работеха като при извънредни обстоятелства, бедствия и аварии — опитваха да се справят с безкрайните трагични случаи наоколо. Рейфърд си припомни катастрофата в чикагското метро преди няколко години. Тогава бяха мобилизирани всички екипи, медицински, пожарникарски и полицейски отряди. Представи си това сега, но умножено хиляди пъти.
	Дори в гласовете на новинарите, колкото и да се стараеха да го прикриват, се долавяше ужас. Предлагаха се всякакви възможни обяснения. Но подобни дискусии или дори факти за размаха на трагедията отстъпваха пред по-практическите й аспекти. Хората очакваха от новините информация как да стигнат там, закъдето са тръгнали, и как да се свържат с близките си, за да разберат дали не са сред изчезналите. Рейфърд получи указания да подготви самолета за многостепенен режим на приземяване, така че да кацне на летището „О’Хеър“ в точно определен момент. Само две писти оставаха отворени и сякаш всички големи самолети се бяха насочили натам. Имаше хиляди загинали в самолетни или верижни автомобилни катастрофи. Хората от екипите за извънредни ситуации не преставаха да разчистват шосетата и железопътните линии, докато самите те оплакваха изчезнали роднини и колеги. В едно съобщение се казваше, че много шофьори на таксита са изчезнали от пиацата при „О’Хеър“ и се е наложило да повикат доброволци, които да преместят колите, оставени с работещи двигатели. Дрехите на шофьорите били още на седалките.
	Естествено, немалко от колите, управлявани от внезапно изчезнали хора, се бяха преобърнали. Най-тежката задача на отрядите за бързо реагиране бе да открият кой е изчезнал, кой е загинал, кой е ранен и да предадат тези сведения на оцелелите.
	Когато самолетът на Рейфърд се приближи достатъчно, за да влезе във връзка с кулата в „О’Хеър“, той помоли да се опитат да наберат домашния му телефон. Изсмяха му се.
	— Съжаляваме, капитане, но телефонните линии са толкова претоварени, а обслужващият персонал е толкова малко, че единствената надежда е сам да хванеш свободна линия и после да използваш бутона за многократно набиране.
	Рейфърд уведоми пътниците за размерите на бедствието и още веднъж ги призова да запазят спокойствие.
	— От тук, от този самолет, ние не сме в състояние да променим нещата. Моята задача е да ви върна в Чикаго колкото може по-бързо, за да получите отговор на някои въпроси, а, надявам се, и помощ.

	* * *

	Телефонът, монтиран на облегалката пред Бък Уилямс, не беше снабден с външна модулна връзка, както повечето апарати. Така никой не можеше просто да го отдели от кабела и да си тръгне с него. Но Бък предположи, че вътре в самия телефон връзката е стандартна и ако по някакъв начин проникне там, без да повреди апарата, ще може да свърже модема на компютъра директно с линията. Собственият му клетъчен телефон не работеше на тази височина.
	Отпред жената на Харолд, заровила лице в дланите си, не спираше да люлее тялото си напред-назад като в унес и да стене. Мъжът до Бък все така хъркаше. Преди да се напие до забрава, което стана малко след като излетяха, беше споменал нещо за важно съвещание в Шотландия. Явно ще го изненада гледката, когато се приземят!
	Бък беше заобиколен от хора, които плачеха, молеха се или разговаряха. Стюардесите предлагаха закуска и напитки, но почти никой не си взимаше. Въпреки че обикновено предпочиташе място до пътеката, за да си протяга по-спокойно краката, сега Бък беше доволен, че може да се скрие до прозореца. Извади от калъфа на компютъра си малък комплект отвертки, за които не беше предполагал, че някога ще влязат в употреба, и се зае с телефонния апарат.
	С разочарование установи, че и в самата телефонна кутия липсва модулна връзка. Реши да си поиграе на електротехник любител. Реши, че тези телефонни линии имат винаги един и същи цвят жици, и като отвори своя компютър, преряза жицата, водеща към куплунга. После сряза телефонната жица и я оголи. Както предполагаше, четирите вътрешни жици на компютъра и на телефона бяха еднакви. За няколко минути успя да ги съедини.
	Бък натрака набързо кратко писмо до главния редактор Стив Планк в Ню Йорк, за да му каже къде се намира. „Ще изпратя материал за всичко, което видях. Сигурен съм, че ще бъде една от многото подобни истории, но поне ще е достоверна и съвсем скорошна. Не знам дали ще послужи за нещо. Минава ми през ума, Стив, че и ти може да си сред изчезналите. Как да разбера? Знаеш адреса на електронната ми поща. Обади се, ако си още сред нас.“
	Бък съхрани писмото в паметта на компютъра и настрои модема да го изпрати в Ню Йорк, докато той работи върху статията си. Прозорчето в горната част на екрана светваше на всеки двайсет секунди, за да го предупреди, че линията все още е заета. Бък продължи да работи.
	Вече бе написал няколко страници, когато старшата стюардеса го изтръгна от спомените и размислите му.
	— Какво правите, по дяволите? — извика тя, като се надвеси, за да види по-добре бъркотията от жици, които свързваха компютъра с телефона. — Не мога да ви позволя да правите това.
	Той хвърли поглед към табелката с името й.
	— Слушайте, хубава Хати, според вас не сме ли изправени пред края на света?
	— Не ми говорете с този покровителствен тон, господине. Няма да ви оставя да унищожавате имуществото на компанията.
	— Не го унищожавам. Приспособявам го за работа в критична ситуация. Това е единствената ми надежда да установя контакт с външния свят.
	— Не е разрешено да го правите.
	— Хати, мога ли да ви кажа нещо?
	— Само това, че ще сглобите телефона и ще го оставите така, както сте го намерили.
	— Разбира се.
	— Веднага.
	— Не, това няма да стане.
	— Не искам да ви слушам повече.
	— Разбирам, но все пак ви моля да ме чуете.
	Мъжът на съседното място изгледа втренчено Бък, а после Хати. Като изруга, той запуши дясното си ухо с възглавницата, а лявото притисна към облегалката.
	Хати измъкна от джоба си компютърна разпечатка и откри името на Бък.
	— Господин Уилямс, очаквам от вас да ми съдействате. Не искам да занимавам с това капитана.
	Бък се протегна и хвана ръката й. Тя настръхна, но не се дръпна.
	— Нека поговорим още секунда!
	— Няма да отстъпя, господине. А сега, ви моля да ме послушате. Самолетът е пълен с изплашени пътници.
	— А не сте ли и вие една от тях? — попита той, като все още държеше ръката й.
	Тя присви устни и кимна.
	— Не ви ли се иска да се обадите на някого? Ако това нещо проработи, бих могъл да се свържа с хора, които да се обадят на семейството ви и да предадат, че сте добре, а даже и да ви изпратят съобщение. Нищо не съм унищожил и обещавам, че ще оставя всичко така, както си беше.
	— Ще можете ли?
	— Ще направя всичко възможно.
	— И ще ми помогнете?
	— С каквото мога. Дайте ми имена и телефони. Ще ги изпратя заедно с моите съобщения до Ню Йорк и ще настоявам някой да се свърже по телефона с близките ви, а после да ми се обади. Не гарантирам, че ще успея или че те ще успеят, но поне ще опитам.
	— Ще съм ви много задължена.
	— А можете ли да ме спасите от други прекалено съвестни стюардеси?
	Хати почти се усмихна.
	— Ами ако всички поискат да им помогнете?
	— Работата и без това не е много сигурна. Просто ги дръжте далеч от мен и ме оставете да опитам.
	— Дадено — каза тя, но изглеждаше притеснена.
	— Хати, постъпвате правилно — успокои я той. — Съвсем нормално е в подобна ситуация човек да помисли малко за себе си. И аз го правя.
	— Но нали всички сме в една лодка. А аз нося отговорност.
	— Съгласете се, че когато изчезват хора, някои от правилата отиват по дяволите.

	* * *

	Рейфърд Стийл седеше в пилотската кабина, а лицето му беше пепелявосиво. Половин час преди кацането в Чикаго, той беше казал на пътниците всичко, което му беше известно. Едновременното изчезване на милиони хора по цялото земно кълбо беше предизвикало хаос, надхвърлящ обичайните представи. Въпреки че му бяха докладвали как лекарите на борда раздават валиум вместо бонбони, той благодари на всички за проявеното самообладание.
	Рейфърд се бе обърнал към хората с характерната за него прямота. Той си даде сметка, че им беше казал много повече, отколкото ако имаше повреда в двигателя, хидравликата или дори в механизма за приземяване. Съвсем откровено ги предупреди, че дори близките им да не са изчезнали, когато се приберат вкъщи, могат да открият, че те са станали жертва на последвалите безброй трагични случаи.
	Не го каза на глас, но си помисли, че всъщност е благодарен задето нещастието го свари високо в небето. Каква ли бъркотия ги очаква на земята! Тук в буквалния смисъл на думата бяха над всичко. Естествено че и техният самолет се оказа засегнат. Хора бяха изчезнали и тук. Но като се изключи недостигът на персонал, предизвикан от изчезването на трима души от екипа, пътниците не бяха пострадали. Какво ли можеше да се случи, ако докато самолетът летеше, той и Кристофър бяха изчезнали?
	Докато се подготвяха за кацане още на километри от „О’Хеър“, започнаха да се очертават огромните последици от трагедията. Пренасочваха полети от цялата страна към Чикаго. Самолетите се разпределяха според горивото, с което разполагаха. Налагаше се Рейфърд да бъде в готовност още щом прекоси източната морска граница и, преди да е завил обратно, да прелети над Атлантическия океан. Обикновено той не се свързваше с наземния контрол преди кацане, но сега контролната кула му препоръчваше да осъществи тази връзка. От там го уведомиха, че въпреки дима от разрушенията на земята, има отлична видимост, но го предупредиха, че приземяването ще бъде несигурно и опасно, защото двете отворени писти са пренатоварени. Самолетите се подреждаха и от двете страни, по цялата дължина на пистата. Изходите бяха задръстени и никой не се изтегляше. Използваха се всички възможни транспортни средства, за да се превозват пътниците от далечния край на пистите до терминала.
	От летището предупредиха Рейфърд, че най-вероятно хората му — или поне по-голямата част от екипажа — ще трябва да изминат този път пеша. Целият персонал на летището беше мобилизиран на работа, но по-голямата част от хората бяха заети да насочват самолетите към безопасни зони. Малкото автобуси и микробуси се пазеха за инвалидите, най-възрастните и екипажите на самолетите. Рейфърд предаде, че неговите хора ще се придвижат пеша.
	Пътниците се оплакаха, че не са успели да се свържат с близките си от телефоните в самолета. Хати Дърам каза на Рейфърд, че един мъж в първа класа е успял по някакъв начин да скачи телефона с компютъра си и докато съставя съобщения, автоматично набира многократно Ню Йорк. Ако се освободи някоя линия, той най-вероятно ще се свърже пръв.

	* * *

	Когато самолетът започна да се спуска над Чикаго, Бък едва беше успял да се вмъкне в една съвсем за кратко освободена линия в компютърната мрежа, което го подсети да изпрати чакащата поща. Точно тогава Хати съобщи, че всички електронни устройства трябва да се изключат.
	С учудваща за самия него съобразителност Бък натисна клавишите, които възстановиха и подредиха всичките му писма, изпратиха ги и прекъснаха връзката буквално за секунди. Точно когато възникна опасност апаратурата му да предизвика смущения, той вече я беше изключил и трябваше да чака, докато отново може да прерови файловете си за някакви вести от приятели, колеги, роднини или който и да било друг.
	Преди последните приготовления за кацането, Хати изтича при Бък.
	— Успяхте ли?
	Той поклати отрицателно глава.
	— Все пак ви благодаря, че се опитахте — каза тя и се разрида.
	Той я хвана за китката.
	— Хати, днес всички ще се приберем у дома и ще поплачем. Но сега се дръжте. Помогнете на пътниците да слязат от самолета — това ще ви накара да се почувствате поне малко по-добре.
	— Г-н Уилямс — хлипаше тя, — изгубихме няколко възрастни хора, но не всички. Изгубихме няколко души на средна възраст, но не всички. Изгубихме и неколцина на моята и на вашата възраст, но не всички. Изгубихме дори и няколко младежи.
	Той я погледна втренчено. Какво искаше да каже?
	— Но изгубихме всички бебета и малки деца на борда.
	— Колко бяха?
	— Повече от дузина. Но всички изчезнаха. Нито едно не остана.
	Мъжът до Бък се събуди и присви очи от утринното слънце, което нахлуваше през прозореца.
	— Какви ги говорите вие двамата?
	— След малко кацаме в Чикаго — каза Хати. — Трябва да бягам.
	— Чикаго?
	— Не ти трябва да знаеш — успокои го Бък.
	В желанието си да погледне през прозореца мъжът едва не седна в скута на Бък, а пиянският му дъх го обгърна отвсякъде.
	— Какво, да не е обявена война? Безредици ли има? Какво става?
	Самолетът току-що беше пробил слоя от облаци и пред пътниците се разкриваше гледка от околностите на Чикаго. Огън. Дим. Преобърнати коли, излезли от пътя, сблъскали се помежду си или забити в мантинелата. Части от катастрофирали самолети. Коли на бърза помощ, които със сирени и лампи си проправяха път през развалините.
	Когато се доближиха достатъчно, за да виждат летището „О’Хеър“, им стана ясно, че няма смисъл да бързат. Самолетите бяха навсякъде — докъдето стига погледът — някои се бяха разбили и горяха, другите се бяха заклещили един в друг. Хората се бъхтеха направо през тревата, провираха се покрай превозните средства, за да стигнат до терминала. Пътищата към летището изглеждаха както при големите снежни бури в Чикаго, само дето нямаше сняг.
	Кранове и аварийни машини се опитваха да освободят пътека пред летището, така че колите да влизат и излизат, но това щеше да отнеме часове, ако не и дни. Човешки поток, подобен на огромна змия, бавно изпълзяваше от сградата, провираше се покрай неподвижните коли и се насочваше към рампите. Хората вървяха неспирно и търсеха такси или някакъв друг превоз. Бък започна да крои планове как да се измъкне. Трябваше да се придвижи по някакъв начин и да излезе от тази зона на огромни задръствания. Проблемът бе, че там, където отиваше, беше още по-лошо: Ню Йорк.

	* * *

	— Дами и господа — обади се Рейфърд, — искам още веднъж да ви благодаря за съдействието. Насочиха ни да кацнем на единствената писта, която може да приеме самолет с такива размери, а след това ще се придвижим с таксита до едно открито пространство, на около три километра от летището. Опасявам се, че ще се наложи да използвате надуваемите улеи за спускане при аварийна ситуация, тъй като няма да можем да се прикачим към никой изход на терминала. Ако не сте в състояние да се придвижите пеша до летището, моля ви да останете в самолета, откъдето ще изпратим да ви вземат.
	Пропусна да им благодари, че са избрали да летят с „Панконтинентал“. Не ги покани да прибегнат отново до услугите на тази авиокомпания. Но им напомни да останат по местата си, докато изгасне сигналът „Затегнете коланите“, тъй като си даваше сметка, че това ще бъде най-трудното му кацане от години. Знаеше, че може да се справи, но от доста време не се бе приземявал сред множество други самолети.
	Рейфърд завиждаше на човека от първа класа, който имаше възможност да се свърже със земята. Безумно му се искаше да се обади на Айрин, Клои и Рей-младши. Но, от друга страна, се страхуваше, че може и никога вече да не говори с тях.


>	Трета глава

	Хати Дърам и хората, които бяха останали от нейните помощници, подканваха пътниците да се запознаят с инструкциите за безопасност. Мнозина се страхуваха, че няма да могат да се спуснат по улея за аварийни случаи, особено с ръчния си багаж. Казаха им да си събуят обувките и да скочат така, че да се спуснат в седнало положение. После стюардесите щяха да им хвърлят останалите вещи. Препоръчаха им да не чакат в терминала за багажа си от самолета. Обещаха, че ще им го доставят по домовете. Кога точно — не се знаеше.
	Бък Уилямс даде на Хати визитната си картичка и взе телефонния й номер „в случай че успея да се свържа с близките ви преди вас“.
	— Вие работите за „Глобъл Уикли“? — учуди се тя. — Нямах представа.
	— И щяхте да ме накажете да стоя прав до стената задето си играех с телефона.
	Тя се опита да се усмихне.
	— Съжалявам — каза Бък. — Не е смешно. Ще ви оставя да си гледате работата.
	Бък обикновено пътуваше с малко багаж и сега беше доволен, че носеше само ръчната си чанта. Постъпваше така дори и при международни полети. Когато отвори вратичката на мястото за ръчен багаж, за да вземе кожената си чанта, той видя, че шапката и жакета на стареца още се мъдрят отгоре й. Жената на Харолд седеше, втренчена в Бък, очите й бяха пълни със сълзи, а челюстта й бе провиснала.
	— Госпожо — каза той тихо, — искате ли да ги вземете?
	Скърбящата жена пое с благодарност дрехата и шапката и така силно ги притисна до гърдите си, сякаш никога нямаше да ги пусне. Каза нещо, което Бък не можа да чуе. Помоли я да повтори.
	— Не мога да скоча от самолет.
	— Стойте тук — успокои я той. — Ще изпратят някой да ви вземе.
	— Ама пак ли ще трябва да скачам и да се спускам по онова нещо?
	— Не, госпожо, сигурен съм, че ще намерят някаква стълба.
	Бък внимателно мушна лаптопа и папката си между дрехите и като затвори ципа на чантата, избърза да мине пръв, за да покаже на другите колко е лесно. Хвърли първо обувките си и погледа как подскачат и се премятат надолу по улея. След това притисна чантата до гърдите си, бързо пристъпи и скочи с краката напред.
	Малко се беше изсилил, защото се приземи не седнал, а по гръб и краката му почти се преметнаха над главата. Под напора на тежестта набра скорост и светкавично стигна края на улея. От центростремителната сила краката му, обути само с чорапи, се удариха в земята, а тялото му се преобърна на 180 градуса и той за малко не падна по лице върху бетонената настилка на земята. В последния момент, като продължаваше да стиска чантата, сякаш от това зависеше животът му, успя да извие глава и така одра тила вместо носа си. Направи усилие да каже: „Няма нищо — дреболия“, но инстинктивно посегна да разтрие удареното място и така размаза кръвта. Не беше сериозно, наистина, само досадна неприятност. Бързо прибра обувките си и колкото по необходимост, толкова и от неудобство, се затича към терминала. Знаеше, че когато стигне до там, няма да му се налага повече да бърза.

	* * *

	Рейфърд, Кристофър и Хати последни напуснаха боинга. Преди да слязат, те се увериха, че всички, които можеха да се спуснат по улея, вече бяха долу и възрастните и болните бяха превозени с автобус. Шофьорът на автобуса настояваше хората от екипажа да се качат заедно с последните пътници, но Рейфърд отказа.
	— Не мога да се кача и да гледам как моите пътници вървят пеша — обясни той. — Как би ви се сторило това?
	— Ти както искаш, шефе — намеси се Кристофър, — но аз ще се възползвам от поканата, ако нямаш нищо против.
	Рейфърд го изгледа гневно.
	— Сериозно ли говориш?
	— Не ми плащат чак толкова много.
	— А нима компанията има вина? Крис, не можеш да постъпиш така.
	— Мога, и още как. Докато стигнеш, ще съжалиш хиляди пъти, че не си се качил.
	— Ще те предложа за наказание.
	— Милиони хора изчезват яко дим, а аз ще седна да се притеснявам дали няма да ме накажат задето съм се возил, вместо да ходя пеша. До скоро, Стийл.
	Рейфърд поклати недоволно глава и се обърна към Хати.
	— Може би ще се видим там. Ако успееш да се измъкнеш от терминала, не ме чакай.
	— Шегуваш ли се? Щом ти ще ходиш пеша, и аз идвам с теб.
	— Не е нужно да го правиш.
	— След като скастри така Кристофър? Ще ходя пеша.
	— Но той е втори пилот. Ние сме задължени да напуснем самолета последни и първи да се жертваме в критични ситуации.
	— Добре, бъди така добър да смяташ и мен за част от твоя екип. Фактът, че не мога да управлявам самолета, не означава, че не бива да се чувствам отговорна. И не се отнасяй с мен като с някое малко момиченце.
	— Не бих си позволил. Взе ли си нещата?
	Хати задърпа своята чанта на колела, а Рейфърд вдигна капитанското си кожено куфарче. Вървяха дълго и на няколко пъти отклоняваха покани от шофьори, които обикаляха, за да превозват не толкова спешните случаи. Задминаваха пътници от техния полет. Много от тях благодариха на Рейфърд — не беше сигурен за какво. Вероятно задето не изпадна в паника. Но и той, и те изглеждаха еднакво потресени и ужасени.
	Запушваха си ушите при шума на кацащите самолети. Рейфърд се опитваше да пресметне горе-долу след колко време ще затворят и тази писта. Едва ли другата можеше да побере много повече самолети. Дали на някои няма да се наложи да кацнат на магистрали или направо на полето? Колко далече от големите градове ще трябва да търсят подходящи отсечки от пътища без мостове и виадукти? Изтръпна само при мисълта за това.
	Наоколо беше пълно с линейки, които се опитваха да се доберат до местата с ужасяващи злополуки.
	Когато най-накрая стигнаха до терминала, Рейфърд видя огромни тълпи, които чакаха на опашка пред телефоните. Гневни и нетърпеливи хора крещяха на тези, които в момента се обаждаха, а те само свиваха рамене и набираха отново и отново. Храната в закусвалните и ресторантите вече беше на изчерпване и не можеше да се намери нито вестник, нито списание. Крадци плячкосваха стоката там, където бяха изчезнали продавачите.
	На Рейфърд страшно му се искаше да седне и да поговори с някого за случилото се. Но всички, които видя — приятели, познати или непознати — бяха заети с опитите си да се изтеглят. „О’Хеър“ все повече заприличваше на обсадена крепост — запасите се стопяваха, а обръчът се затягаше. Никой не спеше. Всички тичаха нагоре-надолу и се опитваха да влязат във връзка с външния свят, да се обадят на близките си, да се измъкнат от летището.
	В центъра за управление на полетите, самото сърце на това място, Рейфърд се натъкна на почти същата ситуация. Хати каза, че ще се опита да се обади от чакалнята, и предложи да се срещнат по-късно, за да намерят превоз до покрайнините на града. Той знаеше, че е малко вероятно да открият какъвто и да било транспорт за където и да било, а хич не му се вървеше пеша повече от двайсет километра. Но всички хотели наоколо бяха вече препълнени.
	Накрая един от ръководителите на подземния център се обърна към летците: „Имаме няколко запазени линии — около пет. Не сме сигурни, че ще успеете да се свържете, но това в момента е най-добрата възможност. Те заобикалят обикновените телефонни линии отвън, така че няма да се надпреварвате с всички телефонни постове из терминала. Използвайте ги разумно. Освен това организираме ограничен брой полети с хеликоптери до крайградски болници и полицейски управления, но вие, разбира се, ще можете да се включите след спешните случаи. Наредете се на опашка за телефоните и хеликоптерите. До този момент нямаме сведения за отменени полети, ако не се смятат днешните, до края на деня. Длъжни сте да се върнете за следващия си полет или да се обадите, за да разберете кога ще бъде той.“
	Когато се нареди на опашката, Рейфърд усети безпокойство, тъй като бе летял твърде дълго и знаеше твърде малко. Но по-тревожно бе чувството, че той знае по-добре от мнозина други какво точно се бе случило. Ако беше прав, ако представата му се окажеше вярна, никой нямаше да му отговори, когато се обади вкъщи. Докато стоеше там, един телевизионен екран над него предаваше картини от хаоса по целия свят: майки, които вият от мъка, семейства, които понасят стоически загубите, смърт и разруха. Десетки разкази на хора, видели с очите си как близките и приятелите им изчезват.
	Най-поразителна за Рейфърд беше историята на една бременна жена, която малко преди да роди, се оказала неочаквано с празна утроба. Акушерките извадили само плацентата. Съпругът й успял да заснеме изчезването на плода с видеокамера. Докато снима огромния корем и потното лице на жена си, той й задава въпроси. Как се чувства? „Как мислиш, че се чувствам, Ърл? Изключи това нещо.“ На какво се надява? „Че ще дойдеш достатъчно близо, за да те фрасна.“ Осъзнава ли, че само след няколко минути ще станат родители? „След една минута ще си вече разведен.“
	После писък и шум от изпусната камера, ужасени гласове, тичащи сестри, уплахата и удивлението на самия лекар. Си Ен Ен повтори материала в забавен кадър и се видя как издутият корем на жената става почти плосък, сякаш мигновено е родила. „А сега го вижте отново — вметна водещият — и следете лявата страна на екрана. Ще забележите как сестрата разчита запис със сърдечната дейност на новороденото. Ето тук, вижте!“ Действието спира в същия момент, когато коремът на жената спада. „Униформата на сестрата още стои изправена, сякаш в нея е облечен невидим човек. Но сестрата я няма. Половин секунда по-късно. Вижте!“ Лентата се превъртя напред и спря. „Престилката, чорапите и всичко останало е струпано на купчина върху обувките й.“
	Местните телевизионни канали по целия свят разказваха фантастични случаи, особено в часовите зони, където нещастието беше станало през деня или привечер. Си Ен Ен предаде по сателита как младоженец изчезва, докато надява брачната халка на пръста на булката. От погребално бюро в Австралия съобщиха, че на заупокойната служба изчезнали почти всички опечалени, в това число и трупът. По същото време, на друго погребение, изчезнали само няколко души, а трупът останал. От моргите също предаваха за изчезнали трупове. Трима души изчезнали, докато носели ковчег към гроба. Другите трима се препънали и изпуснали ковчега. Когато го вдигнали, бил празен.
	Рейфърд почти беше стигнал до телефона, но следващият епизод от екрана окончателно го убеди, че никога повече няма да види жена си. На футболен мач в гимназия към християнска мисия в Индонезия повечето зрители и всички играчи, с изключение на един изчезнали по време на играта, като оставили обувките и екипите си на игрището.
	Репортерът на Си Ен Ен съобщи, че в отчаянието си единственият оцелял играч се самоубил.
	Но това не беше просто отчаяние — Рейфърд бе сигурен. Кой друг, ако не този играч, ученик в християнска гимназия, щеше веднага да разбере истината. Това бе Грабването. Исус Христос се беше върнал да отведе вярващите и това момче не бе сред тях. Когато Рейфърд взе телефонната слушалка, по лицето му потекоха сълзи. Някой му напомни: „Имате четири минути!“, но той знаеше, че ще му бъдат повече от достатъчни. Телефонният секретар се включи веднага и жизнерадостният глас на жена му го прониза: „Обаждането ви е важно за нас. Моля, оставете съобщение след сигнала“.
	Рейфърд натисна няколко бутона, за да разбере кой ги е търсил. Прослуша четири-пет неособено важни обаждания и тогава го вцепени гласът на Клои: „Мамо? Татко? Там ли сте? Видяхте ли какво става? Обадете ми се веднага щом можете. Изгубихме най-малко десетина студенти и двама преподаватели, а децата на всички студентски семейства изчезнаха. Рейми добре ли е? Обадете ми се!“. Е, поне знаеше, че Клои е още тук. Сега искаше само да я прегърне.
	Рейфърд набра номера отново и остави съобщение на собствения си телефонен секретар: „Айрин? Рей? Ако сте там, обадете се! Искам да знаете, че съм на «О’Хеър» и се опитвам да се прибера у дома. Може да се забавя, ако не успея да намеря транспорт. Силно се надявам да сте там“.
	— Хайде, капитане! — подсети го някой. — Всички искаме да се обадим.
	Рейфърд кимна и бързо набра номера на общежитието в Станфорд, където живееше дъщеря му. Чу досадното съобщение, че абонатът не отговаря.
	После си събра нещата и провери пощенската си кутия. Сред купчината обичайни глупости откри кафеникав пакет, изпратен от домашния му адрес. Напоследък, повлияна от една книга за брака, която все го караше да прочете, Айрин беше започнала да му праща малки изненади. Той пусна пакета в куфарчето си и отиде да търси Хати Дърам. Странното бе, че точно в този момент не изпитваше никакво влечение към нея. Но се чувстваше задължен да провери дали се е прибрала.
	Докато чакаше асансьора, чу съобщението, че има хеликоптер за не повече от осем пилоти, който ще лети до Маунт Проспект, Арлингтън Хайтс и Де Плейн. Рейфърд изтича до площадката за излитане.
	— Има ли едно място до Маунт Проспект?
	— Да.
	— А още едно до Де Плейн?
	— Може, ако той е тук до две минути.
	— Не е той, а тя. Стюардеса.
	— Само летци. Съжалявам.
	— А ако има място?
	— Добре де, ама не я виждам.
	— Ще поръчам да я извикат по радиоуредбата.
	— Не приемат никакви повиквания.
	— Само секунда. Не тръгвайте без мен.
	Пилотът на хеликоптера погледна часовника си.
	— Имаш три минути — отсече той. — Излитам в един.
	Рейфърд остави чантата си на земята, като се надяваше, че това ще задържи пилота, ако той се позабави. Щурмува стълбите, а после коридора… Беше невъзможно да открие Хати. Грабна един от вътрешните телефони.
	— Съжалявам, в момента е невъзможно да предадем каквото и да било съобщение — отвърнаха му.
	— Аз съм пилот на „Панконтинентал“ и случаят е спешен.
	— Какво искате да предадете?
	— Хати Дърам да дойде на изход К-17.
	— Ще опитам.
	— Моля ви!
	Рейфърд се беше изправил на пръсти, за да види Хати когато се зададе, и въпреки това тя някак си го изненада.
	— Бях четвърта на опашката за телефона в чакалнята — каза тя, като се появи от едната му страна. — Имаш ли по-добро предложение?
	— Ако побързаме, ще се возим на хеликоптер — отвърна Рейфърд.
	Докато взимаха стъпалата надолу по две, тя подхвърли:
	— Не е ли ужасно? Това, за Крис.
	— Какво за него?
	— Наистина ли не знаеш?
	На Рейфърд му се щеше да спре и да й каже да не му поставя такива трудни задачи. Това го влудяваше у хората на нейната възраст: обичаха да си играят на въпроси и отговори. Той предпочиташе да кара по същество.
	— Просто ми кажи! — Гласът му прозвуча по-раздразнено, отколкото му се искаше.
	Когато се втурнаха през вратата и стъпиха на чакълената настилка, перките на хеликоптера погнаха косите им и ги оглушиха. Чантата на Рейфърд вече бе качена вътре и оставаше само едно свободно място. Пилотът посочи Хати и поклати отрицателно глава. Рейфърд я сграбчи за лакътя и докато се качваше, я повлече със себе си.
	— Ще я оставя само ако превишаваме товара.
	— Колко тежиш, кукло? — попита я пилотът на хеликоптера.
	— Петдесет и три.
	— Не превишаваме — обърна се той към Рейфърд. — Но ако не е с предпазен колан, не отговарям.
	— Да тръгваме! — извика Рейфърд.
	Той закопча предпазния колан, а Хати седна в скута му. Обгърна с ръце кръста й и кръстоса здраво китките си. „Каква ирония“ — помисли си. Беше мечтал за това седмици наред, а сега не изпитваше никаква радост, никакво вълнение, нямаше нищо чувствено. Това го натъжаваше. Бе доволен, че може да й помогне да се измъкне, но оставаше тъжен.
	Хати явно бе притеснена и се чувстваше неудобно — Рейфърд забеляза срамежливия й поглед към останалите седем пилоти в хеликоптера. Но никой не й обърна внимание. Съвсем малко време бе минало от бедствието и имаше още твърде много неизвестни. На Рейфърд му се стори, че чу или долови по устните на един от тях името Кристофър Смит, но шумът на машината му пречеше да разбере повече. Той се наведе към ухото на Хати.
	— Кажи ми сега за Крис.
	Тя се обърна и извика в ухото му:
	— Видях да го превозват на носилка, докато бях в чакалнята. Целият беше в кръв.
	— Какво е станало?
	— Не знам, Рейфърд, но изглеждаше зле.
	— Колко зле?
	— Мисля, че беше мъртъв! Всъщност, правеха му нещо, но според мен едва ли ще оживее.
	Рейфърд поклати отчаяно глава. Какво ли още има да се случи?
	— Блъснало ли го е нещо? Да не би оня автобус да е катастрофирал?
	Каква ирония на съдбата би било това!
	— Не знам — отвърна тя. — Сякаш му течеше кръв от ръката или от кръста. А може би и от двете места.
	Рейфърд потупа пилота по рамото.
	— Знаеш ли нещо за помощник-капитан Кристофър Смит?
	— За „Панкон“ ли работи? — попита той.
	— Да.
	— Да не е тоя, дето се самоуби?
	— Не вярвам. Имаше ли такъв случай? — Рейфърд беше ужасен.
	— О, и то много, но повечето бяха пътници. Единственият летец, за когото чух, е някой си Смит от „Панкон“.
	Рейфърд огледа бързо останалите пътници в хеликоптера с надеждата да открие някой познат. Не успя, но видя как един от тях тъжно поклати глава. Явно бе чул думите на пилота. Той се наведе към Рей.
	— Крис Смит? Познаваш ли го?
	— Моят помощник-капитан.
	— Съжалявам.
	— Какво си чул?
	— Не знам колко е вярно, но се говори, че двете му момчета изчезнали, а жена му загинала при злополука.
	В този момент за първи път всеобщото бедствие се превърна в нещо лично за Рейфърд. Не бяха близки със Смит. Смътно си спомняше, че има двама синове. Май бяха юноши, родени непосредствено един след друг. Не познаваше жена му. Но самоубийство?! Дали това не бе решение и за Рейфърд? Не, щом Клои все още е тук. Ами ако беше открил, че Айрин и малкият Рей са изчезнали, а Клои е загинала? За какво щеше да живее тогава?
	Не може да се каже, че бе живял изцяло за тях — особено през последните няколко месеца. Във въображението си се беше забавлявал с момичето, което сега седеше в скута му. Но в действителност не си беше позволил дори да я докосне, въпреки че тя често го правеше. Щеше ли да има смисъл животът му, ако Хати Дърам беше единственият му близък човек? А защо ли я чувстваше близка? Беше красива, привлекателна, умна, но само защото бе млада. Колко малко неща ги свързваха! Защо ли сега така му се искаше да прегърне Айрин? Дали защото бе убеден, че вече я няма?
	Нямаше никаква страст в прегръдката му с Хати Дърам. И двамата бяха изплашени до смърт — флиртът беше последното нещо, което би им дошло наум. Но той продължаваше да вижда ирония във всичко това. Спомни си последните си фантазии — как се готвеше да направи първата крачка към нея — преди тя да му съобщи какво става. Откъде би могъл да знае, че само след няколко часа бленуваното момиче ще седи в скута му, а той няма да изпитва нищо.
	Първо спряха пред полицейския участък в Де Плейн и Хати слезе. Рейфърд я посъветва да потърси патрулна кола, която да я откара вкъщи. Но бе малко вероятно да намери, тъй като повечето коли бяха изпратени в райони с големи задръствания. „И без това съм на около километър от тук — Хати се опита да надвика шума на хеликоптера, докато Рейфърд й помагаше да слезе. — Мога и пеша.“ Тя уви ръце около шията му в свирепа прегръдка и той усети, че тялото й се тресе от страх.
	— Дано всички у вас са добре — каза Хати. — Обади се да ми кажеш. Става ли?
	Той кимна с глава.
	— Обещаваш ли? — настоя тя.
	— Обещавам.
	Докато се издигаха над земята, Рейфърд видя как Хати огледа паркинга и когато не откри никакви патрулни коли, забърза, като задърпа куфара след себе си. Хеликоптерът се завъртя и се насочи към Маунт Проспект, а Хати закрачи към своя жилищен блок.

	* * *

	Бък Уилямс пръв от своите спътници стигна до терминала в „О’Хеър“. Там цареше бъркотия. Едва ли някой от чакащите на опашката за телефон щеше да му позволи да включи модема си. Клетъчният му телефон също не работеше и той се отправи към клуба на „Панкон“. Тук също беше претъпкано, но въпреки загубата на персонал (няколко служители бяха изчезнали по време на работа) все пак се забелязваше някакъв ред. Дори и в този клуб имаше опашка за телефона, но, както се разбра, когато ти дойде реда, можеше да пуснеш факс или да включиш модем. Докато чакаше, Бък включи компютъра си, като отново свърза вътрешната жица на модема с куплунга. После отвори писмата, които беше получил и записал секунди преди да започне кацането.
	Първото беше от Стив Планк, главния редактор, и се отнасяше до целия екип на списанието:
C>
	Останете там, където сте. Не се опитвайте да дойдете в Ню Йорк. Тук придвижването е невъзможно. Обадете се, когато можете. Проверявайте пощата си редовно. По някакъв начин дръжте връзка с нас. Тук имаме достатъчно хора, за да се справим с графика. Искаме всякаква информация, която можете да изпратите от мястото на събитието. Не сме сигурни в транспорта и връзките с печатницата. Не знаем и с колко хора разполагат. Ако е възможно, броят ще излезе навреме.
	Забележка: започвайте да мислите за възможните причини. Военни? Космически? Научни? Духовни? Засега обаче ни интересува главно това, което се случва в момента.
	Пазете се и поддържайте връзка.
C$
	Второто писмо беше също от Стив, но бе изпратено лично до Бък.
C>
	Бък, не се съобразявай с горното писмо. Ела в Ню Йорк на всяка цена, по най-бързия начин. Разбира се, първо се погрижи за семейството си и, както всички останали, запиши всичките си впечатления, наблюдения и лични преживявания. Но твоята нелека задача е да разбереш какво се крие зад странните събития. Колкото хора — толкова идеи. Всеки има свое обяснение.
	Не знам дали ще стигнем до някакво заключение, но поне ще съберем всички разумни тълкувания. Може би се питаш защо, за да свършиш това, трябва да идваш до тук. Всъщност имам тайни причини да те извикам. Понякога си мисля, че благодарение на поста, който заемам, само на мен са известни тези неща. Но редактори от три различни отдела са ми изпратили информация, че разни международни групировки ще се срещнат в Ню Йорк този месец. Редакторът от политическия отдел иска да отрази конференция на еврейски националисти в Манхатън по въпроса за новия световен ред. Не знам какво ги интересува това, а и редакторът не знае. От отдел „Религия“ са ми изпратили нещо за конференция на ортодоксални евреи. Явно не са само от Израел, а от целия свят. И вече едва ли ще спорят за свитъците от Мъртво море. Още са замаяни от унищожаването на руснаците и техните съюзници. Знам, че смяташ победата им за свръхестествена, но нищо — аз и така си те обичам. Според редактора събират помощи за възстановяване на храма. Може и нищо да не се крие тук или да представлява интерес само за религиозния отдел, но това, което ме порази, е, че събитието съвпада по време и място с другата еврейска конференция, а тя има изцяло политически характер. На втората конференция се събират водачи от всички основни религии — като се почне от най-консервативните и се стигне до представителите на Ню ейдж — те също ще обсъждат единния световен ред и отношението му към религията. Що не вземат да се съберат с евреите националисти, а? Трябва ми сивото ти вещество. Не знам какво да мисля за това.
	Ясно ми е, че всички се интересуват само от изчезванията. Но ние трябва да държим под око и останалата част от света. Нали знаеш, че наближават дискусиите в Обединените нации по въпроса за единната валута. Ще искат да разберат как се справяме с трите основни валути. На мен лично идеята ми харесва, но малко ме е страх да се наложи една парична единица — освен ако не е долар. Можеш ли да си представиш да търгуваме в йени или марки? Сигурно разсъждавам като провинциалист.
	Всичко живо се е прехласнало по тоя Карпатия от Румъния, който толкова е впечатлил и твоя приятел Розенцвайг. Омагьосал е всички и в собствената си страна, защото е поканен да говори пред Обединените нации след една-две седмици. Никой не знае как си е изпросил поканата, но международната му известност много ми напомня за Валенса или дори за Горбачов. Помниш ли ги? А?
	Хей, приятел, дай ми знак, че ти не си изчезнал. Засега, доколкото знам, съм изгубил трима племенници, една зълва, която не обичах, и вероятно още няколко далечни роднини. Мислиш ли, че ще се върнат? Добре, ще говорим за това, когато се видим. Ако питаш мене, предусещам, че Бог ще ни иска страхотен откуп. Искам да кажа, че е малко вероятно всички тия изчезнали да са мъртви. Какво ли ще стане със застрахователните компании? Още не съм започнал да вярвам на жълтата преса. Ясно е какво ще кажат — извънземните най-накрая ни грабнаха.
	Идвай бързо:
@	Бък
C$


>	Четвърта глава

	Бък притискаше към тила си намокрена със студена вода носна кърпа. Раната му бе спряла да кърви, но го болеше. Откри в електронната си поща друго писмо и тъкмо се готвеше да го отвори, когато някой го потупа по рамото.
	— Аз съм лекар. Дайте да ви превържа раната.
	— Не, няма нищо, аз…
	— Оставете ме да ви превържа, човече. Ще полудея, ако стоя без работа. А и чантата ми е тук. Днес работя безплатно. По случай Грабването.
	— По случай какво?
	— А вие как бихте го нарекли? — отвърна докторът, като извади шише и марля от чантата си. — Ще бъде доста първобитно, но ще се опитаме поне да е стерилно. Спин?
	— Моля?
	— Хайде! Знаете правилата.
	Той си нахлузи чифт гумени ръкавици.
	— Имате ли спин или някое друго подобно удоволствие?
	— Не. И много ви благодаря.
	В този момент лекарят лисна голямо количество от дезинфекционния разтвор върху марлята и я притисна към ожулената глава на Бък.
	— Ей, по-леко!
	— Е, жребецо, дръжте се като голямо момче! Това боли много по-малко от инфекцията, която можете да си докарате.
	Той разтърка грубо раната, почисти я и тя прокърви отново.
	— Слушайте, ще трябва малко да ви пообръсна, за да се закрепи превръзката. Става ли?
	Очите на Бък се наляха със сълзи.
	— Да, да, разбира се. А каква беше тая работа с Грабването?
	— Има ли друго разумно обяснение? — отвърна докторът, докато подрязваше със скалпел косата на Бък.
	Едно от момичетата от персонала се приближи и ги помоли да се пренесат в тоалетната.
	— Обещавам, че ще почистя, сладурче — успокои я докторът. — Почти свършихме.
	— Това да не е амбулатория! Имаме и други клиенти.
	— Ами, занеси им питието и фъстъчките. Ще видиш, че едва ли ще се разстроят много от нас в ден като този.
	— Няма да търпя да ми говорите така.
	— Имаш право — отвърна той с въздишка, без да спира работата си. — Как ти е името?
	— Сузи.
	— Чуй ме, Сузи. Наистина бях груб. Извинявам се. Нека да довърша това и обещавам, че няма да приемам повече пациенти тук.
	Сузи си тръгна, като клатеше глава.
	— Докторе — каза Бък, — оставете ми визитната си картичка, за да ви се отблагодаря както трябва.
	— Няма нужда — отвърна му лекарят, докато прибираше нещата си.
	— Кажете ми какво е вашето обяснение за случилото се? Какво искахте да кажете с това Грабване?
	— Е, друг път. Дойде ви редът за телефона.
	Бък беше раздвоен, но не можеше да пропусне възможността да се обади в Ню Йорк. Набра директния номер, но не можа да се свърже. Включи модема си в телефона и натисна бутона за многократно набиране, докато в същото време четеше писмото от Мардж Потър — внушителната, вдъхваща уважение секретарка на Стив Планк.
C>
	Бък, негоднико! Сякаш ми е малко работата тук, та трябва да издирвам и семейството на гаджето ти. Къде я намери, тая Хати Дърам? Можеш да й предадеш, че успях да се свържа с майка й, но това беше преди някакво наводнение или буря, или нещо подобно да прекъсне отново телефонните връзки. Напълно здрава е, но е съкрушена и се зарадва много да чуе, че дъщеря й не е изчезнала. Двете сестри също са добре — по думите на майката.
	Трогателно е, че помагаш така на хората, Бък. Стив каза, че ще се опиташ да се придвижиш насам. Ще се радваме да те видим. Всичко това е толкова ужасно. Засега знаем, че са изчезнали няколко души от редакцията. Още няколко не са се обадили, сред тях има и хора от Чикаго. След като и ти се обади, всички от ръководния състав са налице. Молих се за теб и се надявах да си добре. Забеляза ли, че това нещо май поразява невинните? Всички изчезнали са или деца, или много мили хора. Но пък, от друга страна, някои наистина прекрасни хора са си още тук. Двамата със Стив се радваме, че и ти си един от тях. Обади ни се.
C$
	Не казваше нито дума дали бе успяла да се свърже с роднините му. Баща му беше вдовец, а брат му живееше със семейството си. Бък се питаше дали го бе направила нарочно или просто още нямаше никакви вести за него. Племенниците му трябва да са изчезнали, ако беше вярно, че няма оцелели деца. Отказа се от опитите да се свърже директно с редакцията, но отново успя да се включи в компютърната мрежа. Зареди файловете и набързо натрака няколко съобщения за местонахождението си. По този начин, когато съобщителните връзки започнат да се нормализират, в „Глобъл Уикли“ вече ще са получили началото на репортажите му.
	Бък остави слушалката и изключи модема докато следващият от опашката за телефона го гледаше с благодарност. След това отиде да търси доктора. Нямаше късмет. Мардж беше споменала за невинните. Докторът предполагаше, че това е Грабването. Стив се пошегува, че може да са извънземните. Но как да се изключи каквото и да било на този етап? Главата му бръмчеше от идеи за истината, скрита зад изчезванията. Търсенето й можеше да отнеме цял един живот!
	Бък се нареди на опашката пред гишето за обслужване на пътниците, макар да знаеше, че шансовете да се придвижи до Ню Йорк по обичайните начини бяха нищожни. Докато чакаше, той се опита да си припомни какво му бе казал Хаим Розенцвайг, избран за Личност на годината, за младия Николае Карпатия от Румъния. Бък го беше споделил само със Стив Планк и той се съгласи, че е още рано да се разгласява тази твърде неясна история. Явно Розенцвайг бе силно впечатлен от Карпатия. Ала защо ли?
	Както си беше на опашката, Бък седна на пода. Така се придвижваше малко по малко напред, заедно с останалите. Отвори от архива на компютъра си файловете с интервюто на Розенцвайг и потърси всичко, свързано с Карпатия. Спомни си как призна с неудобство пред Розенцвайг, че не е чувал за този човек. Текстът на интервюто се завъртя на екрана. Бък натисна клавиша за пауза и се зачете. Сигналната светлина замига — батерията се беше изтощила. Той зарови в чантата си, измъкна от там един удължител и включи компютъра в контакт на отсрещната стена. „Внимавайте — кабел!“ — предупреждаваше от време на време минаващите хора. Една от служителките му извика да изключи жицата.
	Той й се усмихна.
	— Ами ако не го направя? Ще накарате колегите си да ме изхвърлят? Или ще извикате да ме арестуват? Хайде, поне днес му отпуснете края!
	Едва ли някой обръщаше внимание на смахнатия, който седеше на пода и крещеше на момичето зад гишето. Такива неща бяха рядкост в клуба на „Панкон“, но днес никой с нищо не можеше да бъде изненадан.

	* * *

	Рейфърд Стийл слезе от хеликоптера на площадката пред Общинската болница в Арлингтън Хайтс. Тук пилотите трябваше да освободят място за един пациент, който да бъде закаран до Милуоки. Останалите летци се въртяха около входа на болницата с надеждата да намерят такси, но Рейфърд реши, че е по-добре да тръгне пеша.
	Беше на около осем километра от къщи и щеше да е по-лесно, ако се придвижи на автостоп, отколкото да чака такси. Капитанската му униформа и спретнатия външен вид внушаваха доверие и той се надяваше все някой да го вземе.
	Докато крачеше, преметнал шлифера си през рамо и с чанта в ръка, го обхвана усещане за празнота и отчаяние. Хати сигурно вече се е прибрала, проверява съобщенията и се опитва да се свърже със семейството си. Ако Айрин и малкият Рей наистина бяха изчезнали, къде ли са били, когато се е случило? Щеше ли да разбере дали са изчезнали, или са загинали при някоя от последвалите злополуки?
	Рейфърд пресметна, че изчезванията са станали късно вечерта, около 23 часа. Не можеше да си представи, че по това време не са били вкъщи. Едва ли нещо би ги накарало тогава да излязат навън.
	На „Алгонкуин Роуд“ една жена на около четиридесет спря и Рейфърд се качи. Благодари й и обясни къде живее. Тя каза, че познава района.
	— Имам приятелка, която живее там. Всъщност, живееше… Ли Нгъ. Азиатката от новините на седми канал.
	— Познавам и нея, и мъжа й — потвърди Рейфърд. — Все още живеят на нашата улица.
	— Вече не. Днес обедните новини бяха посветени на нея. Цялото семейство е изчезнало.
	Рейфърд си пое шумно въздух.
	— Не мога да повярвам. Вие изгубихте ли някого?
	— Уви, да — отвърна тя с треперещ глас тя. — Цяла дузина племенници.
	— Олеле!
	— А вие?
	— Още не знам. Идвам от полет и не съм успял да се свържа с никого.
	— Искате ли да ви изчакам?
	— Не, няма нужда. Имам кола, ако се наложи да отида някъде.
	— „О’Хеър“ е затворено, да знаете — предупреди го тя.
	— Така ли? Откога?
	— Току-що съобщиха по радиото. Пистите са заети от самолети, летището гъмжи от хора, навсякъде по пътищата има задръствания.
	— Разкажете ми подробности.
	Когато колата навлезе в Маунт Проспект, Рейфърд се почувства невероятно уморен и отпаднал. Всички улици бяха задръстени от коли. Наоколо се суетяха хора. Навсякъде някой търсеше някого. Стана му ясно, че много скоро ще се присъедини и той.
	— Да ви предложа ли нещо? — попита той, когато жената спря пред дома му.
	Тя поклати отрицателно глава.
	— Радвам се, че можах да ви помогна. Молете се за мен, ако можете. Не знам дали ще понеса всичко това.
	— Не ме бива много в молитвите — призна си Рейфърд.
	— Ще се научите — каза тя. — Някога и аз не можех, но сега го правя.
	— Тогава вие ще се молите за мен.
	— Да. Можете да разчитате на това.
	Рейфърд постоя на улицата и помаха на жената, докато тя се скри от погледа му. Дворът и пътеката бяха, както винаги, идеално пометени. Голямата къща — неговото най-сериозно завоевание — бе тиха като гробница. Отключи входната врата. Вестникът на площадката, спуснатите завеси на прозорците, миризмата на прегоряло кафе — всичко му подсказваше това, от което най-много се боеше.
	Айрин бе безупречна домакиня. Денят й започваше винаги в шест, със специалната марка кафе без кофеин и едно варено яйце. Радиото се включваше в 6:30, настроено на местната християнска станция. Когато сутрин слизаше долу, първата работа на Айрин бе да дръпне завесите в предната и задната част на къщата.
	Сякаш буца беше заседнала на гърлото му. Той хвърли вестника в кухнята и без да бърза, остави шлифера си на закачалката, а чантата мушна в дрешника. Сети се за пакетчето, което Айрин му бе изпратила в „О’Хеър“ и го сложи в големия джоб на униформата си. Реши да го носи със себе си, докато търси доказателства, че е изчезнала. Ако не я намереше, се надяваше да е била права. Сега повече от всичко му се искаше да се е сбъднала мечтата й. Дано Исус я е отвел със Себе Си. Дано това пътуване към Неговото царство на небето, както обичаше да се изразява тя, да е било вълнуващ, безболезнен миг. Ако някой го заслужаваше, това наистина бе тя.
	А Рейми? Къде ли е той? С нея, разбира се. Ходеше с майка си на църква дори когато Рейфърд отказваше. Изглежда му харесваше да вниква в нещата. Четеше Библията и я изучаваше.
	Рейфърд щракна копчето на кафеварката, която се беше включвала и изключвала повече от седем часа. Кафето се бе развалило и той го изля, като остави каничката в мивката. Изключи радиото, по което християнската станция бълваше неспирно и монотонно новини за трагедията и бедствените последици от нея.
	Огледа дневната, столовата и кухнята. Не очакваше да види нищо друго, освен безупречния ред и чистота, които поддържаше Айрин. Сълзи напираха в очите му. Дръпна завесите, както би направила тя. Възможно ли е да е излязла някъде? Да е отишла на гости? Да му е оставила някаква бележка? Но ако беше така и ако в крайна сметка откриеше жена си, какво щеше да означава това за вярата й? Дали така щеше да се потвърди, че всъщност не става дума за Грабването, което тя очакваше? Или смисълът щеше да е, че и тя като него е изгубена, изоставена от Бога? Ако това беше Грабването, в което тя вярваше, Рейфърд се надяваше заради самата нея да е изчезнала. Но болката и празнотата вече го надвиваха.
	Той включи телефонния секретар и прослуша всички онези съобщения, които бе чул още на летището, дори и онова, което сам беше оставил. Собственият му глас звучеше странно. Долови някакъв фатализъм — сякаш знаеше, че не говори на жена си и сина си, а само се преструва.
	Не се решаваше да се качи на горния етаж — мисълта за това го плашеше. Мина през дневната и се отправи към гаража. Дано една от колите да я няма. И наистина се оказа така! Нямаше я. Може би Айрин е заминала някъде. Но при тази мисъл Рейфърд се свлече на стъпалото пред гаража. Всъщност я нямаше неговата кола. БМВ-то, с което беше отишъл до „О’Хеър“ предния ден. Когато разчистят пътищата, то ще е там и ще го чака.
	Другите две коли си бяха на местата. Едната беше на Айрин, а другата използваше Клои, когато си останеше вкъщи. Имаше и толкова неща, които му напомняха за Рейми: количката, шейната, колелото… Сега се мразеше за всички онези неизпълнени обещания, които бе давал на сина си да прекарва повече време с него. Е, сега поне имаше достатъчно време за разкаяние!
	Рейфърд се изправи и пликът изшумоля в джоба му. Време беше да се качи горе.

	* * *

	Точно когато наближаваше неговия ред на опашката пред гишето в клуба на „Панкон“, Бък откри материала, който му трябваше. По време на интервюто, което записваха в продължение на няколко дни, той бе изразил мнението, че всъщност всички държави се опитват да се докарат пред Розенцвайг, с надеждата да се доберат до формулата и да я използват в свой собствен интерес.
	— _Това наистина се оказа много интересно — беше отвърнал Розенцвайг и очите му трепнаха. — Най-забавно ми бе посещението на самия вицепрезидент на САЩ. Искаше да ме зачете, да ме представи на самия президент, да организира парад в моя чест, да ми даде научна степен и т.н. Дипломатично премълча, че ще му дължа нещо в замяна, но всъщност би трябвало да му дължа всичко, нали? Много се говори какъв приятел на Израел са били Съединените щати през годините. А и така си беше. Как бих могъл да го оспоря? Аз обаче сметнах, че похвалите и любезностите са за мен самия и с присъщата си скромност ги отклоних. Защото, трябва да признаете, млади момко, аз наистина съм много скромен._
	_Старецът се беше изсмял гръмогласно над себе си и му бе разказал още няколко истории за посещенията на разни величия, целящи да го очароват._
	— _А нямаше ли и някой искрен между тях? — бе попитал Бък. — Не ви ли направи някой впечатление?_
	— _Да! — беше отвърнал Розенцвайг без колебание. — От най-странния и объркан край на света — Румъния. Не знам дали някой го бе изпратил или идваше сам, но ми се струва по-вероятно второто, защото той беше с най-нисък ранг от всички, които ме посетиха, след като ми връчиха наградата. Затова и поисках да го видя. Той сам помоли да го приема. Беше прескочил обичайните политически процедури и протоколни канали._
	— _И той беше…?_
	— _Николае Карпатия._
	— _Карпатия като…?_
	— _Да, като Карпатите. Мелодично име, нали? Видях един очарователен и скромен човек. Почти като мене — и той отново се бе засмял._
	— _Не съм чувал за него._
	— _Но ще чуете. Ще чуете._
	_Бък се опитваше да накара стареца да продължи:_
	— _Защото той е…?_
	— _Забележителен. Това е всичко, което мога да кажа._
	— _И в момента е някакъв дипломат, макар и не високопоставен?_
	— _Член е на Долната камара на Румънския парламент._
	— _На Сената?_
	— _Не, Сенатът е Горната камара._
	— _Да, точно така._
	— _Не се чувствайте неудобно, че не знаете. Макар да сте международен журналист, това си го знаят само румънците и някои учени като мен, които се занимават с политика. Това е нещо, което бих искал да изуча._
	— _В свободното си време._
	— _Точно така. Но дори и аз не бях чувал за този човек. Всъщност, знаех, че в Камарата на депутатите — така наричат Долната камара в Румъния — има един миротворец, който е начело на движението за разоръжаване. Но не знаех как се казва. Предполагам, че крайната му цел е световното разоръжаване, в което ние, израелците, не вярваме. Само че той трябва първо да разоръжи собствената си страна — нещо, което едва ли и вие ще доживеете. Между другото, той е на вашата възраст. Рус и синеок, каквито са били прадедите му, дошли от Рим, преди да се смесят с монголите._
	— _Какво толкова ви хареса у него?_
	— _Да започнем с това, че говори моя език така добре, както родния си. Английският му също е отличен. Казаха ми, че говорел така свободно и още няколко езика. С добро образование, но и със собствена мисъл. А и просто го харесвам, като човек. Много умен. Много честен. Много открит._
	— _Какво искаше от вас?_
	— _Това най-много ми допадна. Като видях колко е откровен и почтен, направо му поставих този въпрос. Настояваше да го наричам „Николае“, та аз му казах (след цял час размяна на любезности): „Николае, какво искате от мене?“. И знаете ли, младежо, какво ми отвърна той? Каза ми: „Д-р Розенцвайг, нужна ми е само вашата добронамереност“. Какво бих могъл да кажа? Успокоих го: „Имате я, Николае“. Аз също си падам малко пацифист. Разбира се, опитвам се да бъда реалист. Пред него не направих това уточнение. Казах му само, че може да разчита на моята добронамереност. Между другото, това се отнася и за вас._
	— _Предполагам, че не я раздавате така лесно._
	— _Ето затова ви харесвам и я предоставям и на вас. Един ден ще се запознаете с Карпатия. Ще си допаднете. Той може би няма да успее да осъществи своите мечти и цели дори в собствената си страна, но е човек с възвишени идеали. Ще се открои и вие със сигурност ще чуете за него, както и той — за вас. А може би и сам ще го потърсите. Нали не се лъжа?_
	— _Надявам се._
	Не беше усетил кога дойде неговия ред. Прибра удължителя и се извини на момичето зад гишето за държанието си.
	— Съжалявам, че бях груб — каза, като се надяваше на прошка. Не я получи. — Просто днес е такъв ден — е, мисля, че разбирате!
	Но тя очевидно не разбираше. И за нея денят беше тежък. Погледна го спокойно и попита:
	— Какво не мога да направя за вас?
	— А, имате предвид, защото не изпълних онова, което ми казахте?
	— Не, питам всички. Позволявам си малка шега, защото наистина не мога да направя нищо за никого. Всички полети са отменени. Ще затворят летището всеки момент. Кой знае кога ще успеят да разчистят и да пуснат някакъв транспорт. Ще ви изслушам, разбира се, но не мога да приема багажа ви, да ви запазя билет за какъвто и да било полет, да ви свържа по телефона, да ви взема стая в хотел и всичко останало, което винаги правим с удоволствие за нашите членове. Нали сте член на клуба?
	— Дали съм член!
	— Каква карта имате? Златна или платинена?
	— Госпожице, моята карта е криптонова.
	Той измъкна картата си, от която ставаше ясно, че принадлежи към трите процента привилегировани клиенти на авиолиниите в целия свят. Дори да беше останало само едно място в трета класа, то се полагаше на него и веднага се заменяше за първа класа, без доплащане.
	— Боже мой! — извика тя. — Да не би да сте Камерън Уилямс от онова списание?
	— Да, същият.
	— „Тайм“, нали?
	— Не богохулствайте! От конкуренцията съм.
	— О, разбира се. Знам, защото исках да ставам журналистка. Учих малко в колежа. А и съм чела за вас. Най-младият награден журналист, най-сензационните истории, разказани от момче, ненавършило дванайсет.
	— Много забавно!
	— Да де. Нещо такова…
	— Не мога да повярвам, че се шегуваме в такъв ден — каза Бък.
	Тя внезапно помръкна:
	— Дори не ми се мисли! И така, какво бих могла да направя, ако изобщо мога да направя нещо за вас?
	— Ето какво — трябва да се добера до Ню Йорк. Не ме поглеждайте така. Знам, че е почти невъзможно да се стигне до там. Но вие познавате разни хора. Сигурно ще се сетите за пилоти, които правят чартърни полети в тая посока. Знаете и от кои летища тръгват. Да предположим, че имам неограничени средства и мога да платя каквото трябва. При кого ще ме изпратите?
	Тя се втренчи в него.
	— Не мога да повярвам, че искате това от мен.
	— Защо?
	— Защото наистина познавам един пилот. Лети с тия малки самолетчета от летищата в Уокиган и Палуоки. Скъпчия е и е от тези, дето взимат двойно по време на бедствие. А пък ако разбере кой сте и че сте готов на всичко…
	— Няма да го крия… Дайте ми координатите му.

	* * *

	Да го чуеш по радиото и да го видиш по телевизията беше едно, а да се сблъскаш очи в очи — съвсем друго нещо. Рейфърд Стийл нямаше представа как ще се почувства, когато открие доказателства, че жена му и синът му са изчезнали от лицето на земята.
	Поспря се на горната площадка и се загледа в семейните снимки. Айрин, каквато си беше подредена, ги бе закачила в хронологичен ред. В началото бяха прадядовците и прабабите им. От старите, напукани черно-бели фотографии го гледаха суровите, загрубели лица на мъже и жени от Средния запад. Следваха поизбелелите цветни снимки на баба му и дядо му на петдесетгодишнината от сватбата им. До тях се подреждаха родителите, братята и сестрите им и накрая — самите те. Откога не беше се вглеждал в сватбената им снимка: тя — с тупирана прическа, а той — с коса над ушите и големи рунтави бакенбарди?
	Ами тези снимки на дъщеря им — осемгодишна, гушнала малкия Рей! Благодарен беше, че поне Клои е още тук и все някак може да се свърже с нея. Но какво говореше това за останалите двама? Че са изчезнали? Не знаеше на какво да се надява и за какво да се моли: Айрин и Рей да са още тук и ситуацията всъщност да не е каквото изглежда?
	Не можеше да чака повече. Вратата на детската стая беше открехната. Часовникът звънеше. Рейфърд натисна бутона и го спря. На леглото лежеше книгата, която Рейми бе чел. Рейфърд издърпа бавно одеялото и видя пижамата, бельото и чорапите на сина си. Седна на леглото и заплака, като почти се усмихваше през сълзи при спомена как Айрин непрекъснато опяваше, задето Рейми спи с чорапи.
	Докато сгъваше внимателно дрехите, той забеляза своя снимка на нощното шкафче до леглото. Беше на летището — усмихнат, с шапка под мишница, а през прозореца се виждаше един боинг 747. Снимката беше надписана: „На Рейми — с обич. Татко“. Отдолу беше добавил: „Капитан Рейфърд Стийл, авиокомпания «Панконтинентал», летище «О’Хеър».“ Поклати глава. Какъв е тоя баща, дето дава автограф на собствения си син?
	Почувства тялото си натежало като олово. Едва събра сили да се изправи. Зави му се свят и си спомни, че не бе ял нищо от часове. Излезе бавно от стаята и без да се обръща, затвори вратата зад себе си.
	В дъното на коридора се спря пред двойните врати, които водеха към спалнята. Как хубаво я беше украсила Айрин — с ръчно плетени дантели и най-различни джунджурийки! Беше ли й казвал колко високо цени всичко това? А беше ли го оценявал наистина?
	Тук нямаше часовник, който да звъни. Айрин се будеше от мириса на кафето. Видя друга тяхна снимка: той — вперил самоуверен поглед в обектива, а тя — зяпнала него. Не я заслужаваше. Всъщност заслужаваше точно това — да осъзнава собствения си егоцентризъм и да бъде лишен от най-важното същество в живота си.
	Приближи се до леглото. Беше му ясно какво ще открие: вдлъбнатината от главата й на възглавницата, гънките от тялото й по чаршафа. Усещаше нейната топлина, мириса на кожата й, макар да знаеше, че леглото е студено. Внимателно повдигна завивката и видя медальона, в който носеше негова снимка, нощницата от памучно трико, за която й се бе присмивал и тя я обличаше само когато той не си беше вкъщи. Всичко потвърждаваше, че си е отишла.
	Видя годежната халка до възглавницата — там, където Айрин имаше навик да подпира с ръка бузата си. Нещо сякаш го сграбчи за гърлото, очите му се наляха със сълзи. Не можа да издържи повече и избухна в ридания. Сложи халката на дланта си и седна на ръба на леглото, изтерзан от умора и скръб. После я пусна в джоба на сакото си и напипа пакета, който Айрин му беше изпратила. Отвори го. Вътре намери две от любимите си курабийки, украсени със сърчица от шоколад.
	„Колко мила, колко нежна жена! — си помисли Рейфърд. — Никога не съм я заслужавал, никога не съм я обичал достатъчно!“ Сложи курабийките на нощното шкафче и ароматът им изпълни стаята. С вкочанени пръсти съблече дрехите си и ги остави да паднат на пода. Легна с лице към възглавницата. Прегърна нощницата на Айрин, за да улови аромата й и да я усети до себе си.
	Плака дълго и неусетно заспа.


>	Пета глава

	Бък Уилямс се мушна в мъжката тоалетна в клуба на „Панконтинентал“, за да провери още веднъж инвентара си. В специална кесия, прикрепена към вътрешната страна на панталоните си носеше пътнически чекове на стойност няколко хиляди долара, които можеше да осребри в долари, марки или йени. В кожената му чанта имаше два комплекта дрехи, там беше прибрал преносимия си компютър, клетъчния телефон, портативния касетофон, разни допълнителни части към тях, тоалетни принадлежности и комплект сериозна зимна екипировка.
	Когато потегли от Ню Йорк три дни преди апокалипсиса, се бе подготвил за десетдневно пътуване до Англия. Имаше навика, когато е в чужбина, да си пере бельото и ризите в умивалника на хотелската стая и да ги оставя да съхнат цял ден. Така винаги имаше резервен комплект дрехи и не се налагаше да носи много багаж.
	По пътя се отби за малко в Чикаго — да оправи отношенията си с шефката на тамошното бюро на „Глобъл Уикли“, около петдесетгодишна чернокожа на име Лусинда Уошингтън. Бяха кръстосали шпаги — между другото, далеч не за първи път — когато той изпревари хората от екипа й и отмъкна под носа им една сензационна история от сферата на спорта. Един от играчите в отбора на Мечките, макар и вече застаряваща легенда, най-после си беше намерил достатъчно съдружници, за да купи професионален футболен клуб. Бък беше надушил по някакъв начин, разнищи историята, взе интервю от човека и изчезна.
	— Възхищавам ти се, Камерън. — Лусинда Уошингтън никога не използваше прякора му. — Винаги съм ти се възхищавала, колкото и да си досаден. Но можеше поне да ме предупредиш.
	— За да дадеш задачата на някой, който и без това трябваше отдавна да работи по нея.
	— Спортът не е коронният ти номер, Камерън. След като интервюира Личността на годината и писа за поражението на руснаците в Израел или по-скоро според мен — за намесата на самия Бог, как можеш изобщо да се интересуваш от подобни жълти клюки? Вие с лавровите венци не би трябвало да се вълнувате от нищо друго, освен от ръгби и хокей.
	— Това беше нещо повече от спортна клюка, Луси, и…
	— Ей!
	— Извинявай, _Лусинда_. И не е ли прекалено еднообразно… ръгби и хокей?
	И двамата се засмяха.
	— Не казвам, че е трябвало да ми се обадиш, когато си пристигнал тук. Просто трябваше да ме предупредиш, преди да излезе материала. С хората от отдела изпаднахме в крайно неудобно положение — да ни изпързаля така легендарният Камерън Уилямс…
	— И затова ме натопи пред шефа?
	Лусинда отново се засмя:
	— Затова казах на Планк, че ако искаш отново да спечелиш благоволението ми, ще трябва да дойдеш лично.
	— А защо мислиш, че ми пука?
	— Защото ме обичаш! — каза тя. — И това е по-силно от теб.
	Бък се усмихна.
	— Но внимавай, Камерън, ако те пипна пак в моя град, в моята сфера, без мое знание, ще ти духна под опашката!
	— Виж какво ще ти кажа, Лусинда. Нека ти дам една следа, която сега нямам време да проверявам. Случайно разбрах, че сделката в крайна сметка няма да стане. Финансите са нестабилни и Националната футболна лига ще отхвърли предложението. Местната ви легенда ще остане с пръст в уста.
	Лусинда вече драскаше бясно в тефтерчето си.
	— Не говориш сериозно — възкликна тя, като се протегна към телефона.
	— Не, разбира се, но е голям кеф да те гледа човек как се хвърляш в действие.
	— Ах ти, мошенико! — викна жената. — Всеки друг на твое място би изхвърчал от тук с главата надолу.
	— Да, но ти ме обичаш. И това е по-силно от теб.
	— Изобщо не постъпваш християнски — упрекна го тя.
	— О, не започвай пак.
	— Хайде, Камерън, признай си, че ти дойде умът в главата, когато видя какво направи Бог за Израел.
	— Добре де, но не ме наричай християнин. Деист може би. Но не повече.
	— Ако поостанеш в града и започнеш да идваш в нашата църква, Бог ще те пипне.
	— Той вече ме е пипнал, Лусинда. Но Исус е друго нещо. Израелците мразят Исус, пък виж какво направи за тях Бог.
	— Неведоми са…
	— … Господните пътища… да, да, знам. Както и да е. В понеделник отивам в Лондон. Един приятел ми подхвърли гореща следа.
	— Така ли? Каква?
	— Не, за нищо на света. Още не сме толкова близки с теб.
	Тя се засмя и двамата се сбогуваха с приятелска прегръдка.
	Това се случи преди три дни.


	Бък се качи на злополучния полет до Лондон, готов за всякакви изненади. Работеше по следа, към която го бе насочил негов съученик от Принстън. Откакто беше завършил училище, Дърк Бъртън се числеше към лондонските финансови среди. В миналото той беше надежден източник на информация и осведомяваше Бък за международни срещи на високопоставени финансисти. От години Бък се забавляваше със склонността на Дърк да се увлича по разни теории за световните заговори.
	— Чакай да се изясним — го беше попитал веднъж Бък, — ти смяташ, че тези момчета са истинските господари на света, така ли?
	— Не бих стигнал чак дотам, Кам — бе отвърнал Дърк. — Само казвам, че са могъщи, че са потайни и че след като се срещнат, стават големи неща.
	— Значи смяташ, че те посочват политиците, избират диктаторите и изобщо хората на всички важни постове?
	— Не членувам в клуба на съзаклятниците, ако имаш предвид това.
	— Тогава откъде ти идват наум всички тия щуротии? Хайде, Дърк, ти си сравнително интелигентно момче. Скрити движещи сили, задкулисни играчи, които контролират парите?
	— Просто казвам, че лондонската, токийската и нюйоркската борса — всички ние буквално бездействаме, докато тези момченца не се съберат. И тогава започват да се случват разни неща.
	— Искаш да кажеш, че когато след някое президентско вето или гласуване в парламента на нюйоркската борса засвятка червената лампичка, причината всъщност е в твоите заговорници.
	— Не, но това е чудесен пример. Ако здравето на президента може да предизвика сътресения на вашия пазар, представи си какво става на световните пазари, когато се съберат хората, които действително държат парите?
	— Добре, но как разбират световните пазари, че те ще се събират? Мислех, че само ти знаеш това.
	— Кам, дръж се сериозно. Добре, малцина са съгласни с мен, но и аз не го споделям с всеки. Един от нашите боклуци е част от тази група. Когато се срещат, нищо не се случва веднага. Но след ден-два или седмица стават промени.
	— Какви например?
	— Може да кажеш, че съм откачил, но един приятел има връзка с момиче, което работи за секретарката на нашия човек в групата и…
	— Чакай! Задръж малко! Каква е връзката?
	— Е, може би е малко далечна. Но да знаеш, че от секретарката няма да изкопчиш нищо. Голямата работа е обаче, че нейният шеф се е хванал яко да въведе единна валута в целия свят. Нали знаеш, че половината от времето ни отива да пресмятаме фиксинги, валутни курсове и всякакви такива глупости. Компютрите непрекъснато трябва да се пренастройват, за да реагират на капризите на пазарите.
	За Бък това не прозвуча особено убедително.
	— Единна световна валута? Никога няма да стане.
	— Как може да си толкова категоричен?
	— Би било прекалено фантастично. И непрактично. Видя ли какво стана в Щатите, когато се опитаха да въведат метричната система?
	— Нищо чудно. Вие, янките, сте такива селяндури.
	— Метричната система е необходима в международната търговия, а не за да се мерят бейзболните игрища на янките или колко километра е от Индианаполис до Атланта.
	— Да де, ясно. Вашите хора се страхуваха, че ако картите и пътните знаци станат лесни за разчитане, сами ще отворите пътя на комунистите и веднага ще ви завладеят. Къде са сега тия комунисти?
	Бък дълго беше пропускал покрай ушите си повечето подобни идеи на своя приятел, но преди няколко години Дърк му позвъни посред нощ:
	— Камерън — той не знаеше за прякора, който Бък си бе извоювал, — не мога да говоря дълго. Можеш да проучиш това или просто да наблюдаваш отстрани как се случва и да съжаляваш, че не си се захванал с него. Помниш ли какво ти казах за единната световна валута?
	— Да, но още се съмнявам.
	— Добре, но тук се носи слух, че нашият човек е пробутал идеята на последната тайна среща на финансистите и сега нещо се пече.
	— Какво се пече?
	— Ами Обединените нации свикват конференция по валутните въпроси и главната тема ще бъде организирането тъкмо на тази парична единица.
	— Голяма работа.
	— Голяма е, Камерън. Нашия човек го отрязаха. Той, естествено, искаше да пробута английската лира за обща световна валута.
	— Не ме учудва, че няма да стане. Я си вижте икономиката.
	— Обаче слушай. Голямата новина, ако може да се вярва на информацията, изтекла от тайната среща, е, че ще сведат всичко до три парични единици за целия свят, а после се надяват да преминат към една в рамките на десетина години.
	— Няма начин. Няма да стане.
	— Камерън, ако сведенията ми са верни, първата стъпка вече е направена. Конференцията е само фасадата.
	— И решението вече е взето от твоите тайни кукловоди.
	— Точно така.
	— Не знам, Дърк. Приятелче си ми и бих те посъветвал да постъпваш като мен.
	— Кой не би искал?
	— Не, сериозно. Аз със сигурност не бих действал като теб.
	— Ще видиш, че съм прав, Камерън. Провери информацията ми.
	— Добре, но как?
	— Ще се опитам да предскажа какво ще последва от конференцията до две седмици и ако изляза прав, ще започнеш да се отнасяш към мен с малко повече уважение.
	На Бък този разговор му заприлича много на препирните от годините в колежа, когато в края на седмицата отиваха да ударят по една бира и да хапнат пица.
	— Виж, Дърк, звучи ми интересно и те слушам внимателно. Но, майтапа настрана, няма да ми паднеш в очите, ако нещо си прегрял напоследък.
	— Е, благодарен съм ти, наистина. Това означава много за мен. Ето защо към тази пикантна новина ще прибавя и още нещо интересно. Не само ще ти кажа трите основни парични средства за следващите пет години — долар, марка, йена — но ще ти разкрия и кой притежава действителната власт — един американец.
	— Какво разбираш под действителна власт?
	— Най-могъщият от международните заговорници, у които са парите.
	— С други думи, той стои начело на организацията?
	— Той е този, който отряза английската лира като възможност и явно има за крайна цел долара.
	— Целият съм в слух.
	— Джонатан Стонагъл.
	Бък се надяваше Дърк да назове някое абсурдно име, за да може да избухне в смях. Ала беше принуден да признае, дори и само пред себе си, че ако изобщо имаше нещо вярно във всичко това, Стонагъл беше най-логичният избор. Един от най-богатите хора, отдавна известен като човека в сянка в Съединените щати, за него бе изключено да не участва, когато се обсъждаха световни финансови въпроси. Макар да беше прехвърлил вече осемдесетте и да изглеждаше немощен на последните снимки по вестниците, той не само притежаваше най-големите банки и финансови центрове в Съединените щати, но имаше дялове и огромни интереси в тези институции по целия свят.
	Дърк му беше приятел, но Бък изпита нужда да го поразиграе и да го амбицира да събере още информация.
	— Добре, Дърк, връщам се в леглото. Благодаря ти за сведенията. Намирам ги за много интересни. Ще изчакам да видя какво ще излезе от тая работа с конференцията на ООН и ще се опитам да проследя ходовете на Джонатан Стонагъл. Ако стане така, както казваш, ти ще си моят най-надежден информатор. Междувременно обаче се опитай да разбереш колко души участват в тайната група и къде се срещат.
	— Нищо по-лесно от това. — Дърк беше готов с отговора. — Най-малко десет са, въпреки че понякога идват и други, в това число и държавни глави.
	— Американски президенти?
	— Случва се, колкото и да не ти се вярва.
	— Е, Дърк! Това е една от най-известните теории за тайния заговор.
	— Но не означава, че не е вярна. Обикновено се събират във Франция. Не знам защо. Някакво частно имение или нещо подобно, което им дава усещане за сигурност.
	— Нищо не убягва на познатата на твоя приятел, която е роднина на помощника на секретарката, или каквато беше там…
	— Смей се колкото искаш, Кам. Нашият човек в групата, Джошуа Тод-Котран, може да се окаже по-словоохотлив от останалите.
	— Тод-Котран? Който управлява лондонската борса?
	— Същият.
	— Словоохотлив? Как може да е на този пост и да е словоохотлив? А и къде се е чуло англичанин да е словоохотлив?
	— Случва се.
	— Лека нощ, Дърк.


	Естествено, всичко се оказа вярно. Обединените нации взеха своето решение. Бък откри, че Джонатан Стонагъл бе отседнал в хотел „Плаза“ в Ню Йорк по време на десетдневните разговори. Господин Тод-Котран от Лондон се оказа сред най-запалените привърженици на идеята. Той прояви такава готовност да види делото осъществено, че сам предложи да отнесе на министър-председателя във Великобритания вестта, че страната му ще премине от лири стерлинги на марки.
	Много страни от третия свят се опитаха да се противопоставят на промените, но само за няколко години трите основни парични единици се утвърдиха в целия свят. Бък беше споделил само със Стив Планк за разговорите в ООН, без да казва откъде има тази информация. Нито той, нито Планк сметнаха, че си струва да се пусне статия по въпроса. „Прекалено рисковано е“ — беше сметнал тогава шефът му. Скоро и двамата съжаляваха, че не бяха поели този риск. „Сега щеше да си нещо повече от легенда, Бък.“


	Дърк и Бък бяха станали по-близки от когато и да било и Бък често ходеше в Лондон без предварителна уговорка. Ако Дърк имаше нещо сериозно за него, Бък се приготвяше и тръгваше веднага. Следите често го отвеждаха в страни с различен климат, затова носеше и зимна екипировка. Сега тя се оказа излишна. Беше заседнал в Чикаго след най-разтърсващото явление в световната история и се опитваше да се добере до Ню Йорк.
	Въпреки невероятните възможности, които предлагаше преносимия му компютър, нищо не можеше да замени джобното тефтерче. Бък надраска набързо списък на задачите, които трябваше да свърши, преди да потегли отново на път:
C>
	Да се обадя:
	на Кен Риц — чартърни полети,
	на татко и Джеф,
	на Хати Дърам и да й кажа за семейството й,
	на Лусинда Уошингтън — да я питам за хотел,
	на Дърк Бъртън.
C$

	* * *

	Телефонът иззвъня и Рейфърд Стийл се събуди. Не бе помръдвал от часове. Беше късно следобед и започваше да се смрачава.
	— Ало? — дрезгавият му глас издаваше, че е още сънен.
	— Капитан Стийл? — чу отчаяния глас на Хати Дърам.
	— Да, Хати. Добре ли си?
	— От часове се опитвам да се свържа с теб. Телефонът ми дълго не работеше, а после даваше заето. Звънях ти много, но ти все не отговаряше. Не знам нищо за майка ми и за сестрите ми. А ти?
	Замаян и объркан, Рейфърд седна в леглото.
	— Имам съобщение от Клои.
	— Знам. Това ми го каза в „О’Хеър“. Жена ти и синът ти добре ли са? — продължи да разпитва тя.
	— Не.
	— Не?
	Рейфърд не отговори. Какво друго имаше за казване?
	— Знаеш ли нещо със сигурност? — пак пое Хати.
	— Да, за съжаление — каза той. — Останали са само чаршафите и завивките.
	— О, не! Рейфърд, съжалявам. Мога ли да помогна с нещо?
	— Не, благодаря.
	— Искаш ли да дойда?
	— Не, няма нужда.
	— Страх ме е.
	— Мен също, Хати.
	— Какво ще правиш?
	— Ще се опитам да се свържа с Клои. Надявам се да успее да се прибере вкъщи или аз да отида при нея.
	— Къде е тя?
	— В Станфорд. Пало Алто.
	— Моите хора също са в Калифорния — каза Хати. — Там сега има страхотни проблеми. По-зле са и от тук.
	— Сигурно е от часовата разлика — предположи Рейфърд. — Повече хора по пътищата, задръствания…
	— Умирам от страх, като си помисля какво ли става със семейството ми.
	— Хати, звънни ми, ако научиш нещо.
	— Непременно, но нали ти щеше да ми се обадиш? Вярно, че телефонът не работеше, после пък аз не можех да те набера…
	— Щеше ми се да ти кажа, че съм се опитвал да се свържа, но не искам да те лъжа. Трудно ми е да понеса всичко.
	— Обади се, ако имаш нужда от мен, Рейфърд. Просто за да поговориш с някого или да не си сам.
	— Да, ще се обадя. И ти се обади, ако разбереш нещо за семейството си.
	Почти съжали, че добави последните думи. Загубата на жена му и сина му го накара да осъзнае колко повърхностна и безперспективна би била връзката му с тази двайсет и седем годишна жена, към която се стремеше. Той едва я познаваше и участта на семейството й го интересуваше точно толкова, колкото и всички истории, които слушаше по новините. Знаеше, че Хати не е лош човек. Напротив, беше мила и симпатична. Но не това търсеше той у нея. Беше просто физическо привличане и дали от много ум, от глупост или по щастливо стечение на обстоятелствата Рейфърд така и не се възползва. Изпитваше угризения, че изобщо беше мислил за това, и сега собствената му скръб изличаваше всичко помежду им — оставаха само обичайната учтивост и съчувствието, проявявани към колега.
	— Някой се опитва да се свърже с мен — каза тя. — Ще изчакаш ли?
	— Не, не, обади се. Ще те потърся по-късно.
	— Ще ти се обадя пак, Рейфърд.
	— Добре. Доскоро.

	* * *

	Бък Уилямс се върна отново на опашката и се добра до телефона. Този път не се опитваше да свърже компютъра си, а искаше да разбере колко лични разговори ще може да проведе. Първо се свърза с телефонния секретар на Кен Риц.
C>
	Чартърни полети — Риц. Ето какво предлагам по време на кризата: разполагам с два самолета в Палуоки и Уокиган, но загубих другия си пилот. Мога да стигна и до двете летища, но в момента не пускат никого до главните писти. Сега не може да се стигне до Милуоки, „О’Хеър“, „Кенеди“, „Логан“, „Нашънъл“, Дълис, Далас, Атланта. Възможно е да се добера до някои по-малки летища, но всяко нещо си има цена. Съжалявам много, но ще се възползвам. Взимам по два долара на километър, плаща се в брой при тръгване. Ако на връщане си намеря пътник, може да ви направя малка отстъпка. Ще прослушам съобщенията довечера — тръгвам утре рано сутринта. Ще започна от най-далечния полет с осигурено заплащане в брой. Ако сте ми на път, ще ви сместя някак. Оставете съобщение и ще ви потърся.
C$
	Голям смях. Как би могъл Кен Риц да се свърже с Бък? Клетъчният му телефон не работеше и единственото нещо, за което се сещаше, беше номерът на неговата гласова поща в Ню Йорк.
C>
	Г-н Риц, казвам се Бък Уилямс и трябва да се добера колкото може по-близо до Ню Йорк. Ще платя пълната такса, която искате, в пътнически чекове — можете да ги осребрите в каквато валута пожелаете.
C$
	Понякога това привличаше частните предприемачи, защото следяха валутните курсове и можеха да изкарат нещо от разликите.
C>
	В момента съм в „О’Хеър“ и ще се опитам да отседна в някой от крайните квартали. За да спестим време, вземете ме някъде между „О’Хеър“ и Уокиган. Ако междувременно можете да ме откриете на друг номер, ще ви уведомя. Засега ми оставете съобщение на този номер в Ню Йорк.
C$
	Бък все още не можеше да се свърже пряко с редакцията, но поне гласовата му поща работеше и той прегледа новите съобщения. Повечето бяха от колеги, които искаха да разберат дали е добре и жалеха за изгубени общи познати. Следваше поздрав за добре дошъл от Мардж Потър. Беше направо гениално от нейна страна да пусне съобщението именно по гласовата поща.
C>
	Бък, ако това стигне до теб, обади се на баща си в Тусон. Двамата с брат ти са заедно и страшно ми е неприятно, че ти го казвам, но Джеф не може да се свърже с жена си и децата. Като се обадиш, сигурно вече ще имат някакви вести. Баща ти беше много щастлив, когато разбра, че си добре.
C$
	Гласовата поща му сигнализира, че има още едно записано съобщение — от Дърк Бъртън — и тъкмо то най-вече го бе накарало да предприеме това пътуване. Реши, че трябва да го чуе още веднъж, когато има време. Остави съобщение на Мардж, в което я молеше, ако има време и свободна линия, да предаде на Дърк, че самолетът на Бък не бе успял да стигне до „Хийтроу“. Разбира се, приятелят му вече със сигурност знаеше това, но Бък искаше да го увери, че не е изчезнал и ще отиде при него, когато му дойде времето.
	След това набра номера на баща си. Линията беше заета, но това не беше оня сигнал, който показва, че връзката се разпада или цялата система е блокирала. Не беше и оня досаден запис, с който така бе свикнал. Знаеше, че е само въпрос на време, за да се свърже. Джеф сигурно не беше на себе си, щом нямаше вести от Шарън и децата. Те имаха определени различия и дори преди да се родят децата, известно време живяха разделени. Но от няколко години насам бракът им вървеше добре. Шарън се оказа отстъпчива и му прости. Самият Джеф беше останал много изненадан, че тя отново го прие. Сподели веднъж с Бък: „Може да не я заслужавам, но съм й признателен“. Синът и дъщерята, които толкова приличаха на баща си, бяха истински съкровища.
	Бък намери телефонния номер, който красивата русокоса стюардеса му бе дала, и се упрекна, че не беше направил повторен опит да я потърси. Почака известно време, докато тя се обади.
	— Хати Дърам? Тук е Бък Уилямс.
	— Кой?
	— Камерън Уилямс, от „Глобъл“…
	— А, да. Имате ли някакви вести?
	— Да, госпожице, и то добри.
	— Слава богу! Слушам ви.
	— Мои колеги са успели да се свържат с майка ви. Тя и сестрите ви са добре.
	— О, благодаря! Благодаря! Благодаря! А защо не ми се обаждат? Може би са опитвали да се свържат. Телефонът ми беше повреден.
	— В Калифорния имат и други затруднения, госпожице. Линиите са прекъснати, има повреди. Може да мине доста време преди да се чуете с тях.
	— Да, знам. Чух за това. Все пак, много ви благодаря. А вие? Успяхте ли да се свържете със семейството си?
	— Предадоха ми, че баща ми и брат ми са добре. Все още не знаем нищо за снаха ми и двете деца.
	— Ох! На колко години са децата?
	— Не мога да си спомня точно. И двете са под десет, но така и не знам със сигурност.
	— О! — Гласът й звучеше тъжно.
	— Защо? — попита Бък.
	— А, нищо — рече предпазливо тя. — Просто…
	— Какво?
	— Не бива…
	— Кажете, госпожице Дърам.
	— Помните ли какво ви казах в самолета? А и от новините разбирам, че всички деца са изчезнали, дори неродените.
	— Да, така е.
	— Но не искам да кажа, че и децата на брат ви…
	— Знам.
	— Съжалявам, че изобщо заговорих за това.
	— Няма нищо. Всичко наоколо е твърде странно, нали?
	— Така е. Току-що разговарях с пилота на самолета, в който бяхте и вие. Той е загубил жена си и сина си, но дъщеря му е добре. Тя също е в Калифорния.
	— На колко години е?
	— На около двайсет, предполагам. В Станфорд е.
	— А, да.
	— Господин Уилямс, как казахте, че е малкото ви име?
	— Бък. Това е прякор.
	— Слушай, Бък. Знам, че не трябваше да казвам това за децата на брат ти. Надявам се, че има изключения и твоите племенници са добре.
	Тя се разрида.
	— Успокойте се, госпожице Дърам. Съгласете се, че в такъв момент никой не разсъждава трезво и спокойно.
	— Можеш да ме наричаш Хати.
	При тези обстоятелства предложението й му се стори комично. Извиняваше се, че не е била достатъчно тактична, и в същото време не искаше да се държи прекалено официално. Щом той е Бък, тя пък ще е Хати.
	— Май е по-добре да свършваме, за да освободим линията — каза той. — Просто исках да ти предам добрите новини. Мислех, че може би вече си ги научила.
	— Не. И още веднъж ти благодаря. Би ли ми се обадил пак някога, ако се сетиш? Изглеждаш мил човек и съм ти признателна за добрите вести. Ще ми е приятно да те чуя отново. Времената са страшни и особено самотни.
	Не можеше да не се съгласи с подобно твърдение. Странно, но молбата й изобщо не прозвуча като намек за нещо повече. Стори му се съвсем искрена и не се съмняваше, че е така. Една мила, изплашена и самотна жена, чийто живот се бе преобърнал с главата надолу, също като неговия, а и на всички останали, които познаваше.
	Когато приключи с телефона, Бък видя, че момичето на гишето му дава знак да се приближи.
	— Слушайте — прошепна тя, — не мога да направя съобщение, което ще накара всички да хукнат през глава, но току-що научих нещо интересно. Всички превозвачи са се организирали и са пренесли информационния си център близо до разклона на „Манхайм Роуд“.
	— Къде е това?
	— Съвсем близо до летището. И без това никакъв транспорт не стига до терминалите. Блокирани сме отвсякъде. Но ако успеете да стигнете до разклона, предполагам ще видите как тия момчета с уоки-токита се мъчат да насочват колите насам и в обратна посока.
	— Представям си какви са цените!
	— Едва ли можете да си ги представите.
	— Представям си и колко ще чакам.
	— Все едно че чакате за кола под наем в Орландо — успокои го тя.
	Не му се беше случвало, но можеше да си го представи. Явно момичето имаше право. След като заедно с мнозина други успя да се добере пеша до разклона, завари там огромна тълпа, наобиколила диспечерите. Периодични съобщения привличаха вниманието на чакащите.
	— Пълним всяка кола. По сто долара на човек до всички крайни квартали. Само в брой. До Чикаго няма никакъв друг транспорт.
	— С кредитни карти не може ли? — провикна се някой.
	— Повтарям — натърти диспечерът. — Само в брой. Ако сте сигурни, че имате пари или чекове вкъщи, можете да помолите шофьора да ви качи на доверие и да платите накрая.
	Той прочете списък на фирмите и посоките, в които се движат. Пътниците се втурнаха и запълниха колите, които бяха наредени по дължината на скоростната отсечка.
	Бък връчи на диспечера чек за сто долара. Час и половина по-късно с още няколко души колата потегли към северното предградие. След като направи пореден безуспешен опит да се свърже по клетъчния телефон, Бък предложи петдесет долара на шофьора, за да използва неговия.
	— Добре, но не гарантирам — предупреди го той. — Понякога се свързвам, понякога — не.
	Бък намери в електронния си бележник домашния телефон на Лусинда Уошингтън и набра номера. Обади се младежки глас:
	— Семейство Уошингтън.
	— Тук е Камерън Уилямс от „Глобъл Уикли“. Търся Лусинда.
	— Мама я няма — отвърна младежът.
	— На работа ли е още? Бих искал да ми препоръча някой хотел близо до Уокиган.
	— Никъде я няма. Само аз останах. Мама, татко и всички други изчезнаха.
	— Сигурен ли си?
	— Дрехите им останаха точно там, където са седели. Контактните лещи на татко са паднали върху халата му.
	— О, господи! Съжалявам много, момче.
	— Няма нищо. Знам къде са и дори мога да кажа, че не съм изненадан.
	— Знаеш къде са?
	— Ако познавате майка ми, и вие би трябвало да знаете къде е. Тя е на небето.
	— Е, да, разбира се. Ти добре ли си? Има ли кой да се грижи за тебе?
	— Чичо ми е тук. И един човек от нашата църква — вероятно единственият, който е останал.
	— Значи си добре?
	— Добре съм.
	Камерън затвори телефона и го върна на шофьора.
	— Имате ли представа къде да отседна, ако искам да излетя от Уокиган утре рано сутринта?
	— Хотелските вериги сигурно са препълнени, но има един-два бълхарника на улица „Уошингтън“, където ще можете да се мушнете. Съвсем близо е до летището. Ще ви хвърля последен.
	— Добре. Става. Дали имат телефони в тия дупки?
	— Най-вероятно имат и телефони, и телевизори… Виж, течаща вода — едва ли.


>	Шеста глава

	От цяла вечност Рейфърд Стийл не се бе напивал. Айрин никога не си беше падала много по пиенето, а през последните няколко години стана пълен въздържател. Настояваше той да крие всички концентрати, ако изобщо трябваше да държи такова нещо вкъщи. Не желаеше Рейми да разбере, че баща му още пие.
	— Това не е честно — противопоставяше се Рейфърд.
	— Но е разумно — отвръщаше тя. — Рейми не разбира всичко и няма нужда да знае всичко.
	— А как се връзва това с изискването ти да бъдем честни и да казваме винаги истината.
	— Да казваш цялата истина невинаги означава да казваш всичко, което знаеш. Извиняваш се на екипажа, че отиваш до тоалетната, но не им разправяш с подробности какво правиш там, нали?
	— Айрин!
	— Просто казвам, че не е нужно да навираш в очите на невръстния си син факта, че пиеш концентрати.
	Не беше успял да обори доводите й и затова криеше запасите си от уиски нависоко. Надали имаше по-подходящ момент от сегашния да обърне едно питие. Протегна се, бръкна в най-високия шкаф над мивката и издърпа една наполовина изпита бутилка бърбън, скрита зад кутията за торта. Сега никой от най-близките му не можеше да го види и той изпита силно желание да обърне бутилката и да я изкърка наведнъж. Но даже и в мигове като този надделяваха правилата за добро поведение. Да кърка направо от бутилката просто не бе в неговия стил.
	Рейфърд си наля около три пръста в широка кристална чаша и гаврътна питието на екс като стар пияница. Повече от това разпускане не можеше да си позволи. Течността удари гърлото му, разля се надолу и го изгори. Побиха го тръпки и изстена. „Какъв идиот съм! — помисли си. — И то на празен стомах.“
	Когато върна бутилката на мястото й, главата му вече бучеше. После размисли, взе я и я хвърли в кофата за боклук под мивката. Дали в памет на Айрин да не се откаже и от онези една-две чашки концентрат, които понякога си разрешаваше? Сега това нямаше никакво значение за Рейми, но Рейфърд чувстваше, че върши нещо нередно, когато пие сам. Дали беше склонен към алкохолизъм? „А кой ли не е?“ — запита се сам. Все едно, нямаше намерение да се предава заради всичко, което се случи.
	Сънят му бе дълбок, но краткотраен. Имаше да свърши няколко неотложни неща. Първо трябваше да се свърже с Клои. После да разбере какви задачи ще му възложи авиокомпанията за следващата седмица. При нормални обстоятелства след продължителен полет и аварийно кацане, му се полагаше почивка. Но кой знае какво ставаше в момента в „Панкон“?
	Колко пилоти бяха загубили? Кога ще разчистят пистите? За кога ще насрочат следващите полети? Доколкото разбираше от авиолинии, всичко опираше до пари. Щом пуснат самолетите да летят, отново ще станат печеливши. Компанията се бе отнесла добре с него. Смяташе да се върне там и да върши работата си. Но какво да прави с мъката, с отчаянието, с тази празнота?
	Сега разбираше безутешната скръб на онези, на които бе отнета възможността да видят телата на умрелите си близки. Те се оплакваха, че не могат да запълнят празнотата у себе си и че мъката е още по-голяма, защото непрекъснато се опитват да си представят мъртви любимите си същества.
	Това винаги му се струваше странно. Та кой би искал да види жена си или децата си легнали в ковчег и подготвени за погребение? Не е ли по-добре да ги помниш живи, здрави и щастливи, каквито са били? Но сега мислеше друго. Не се съмняваше, че жена му и синът му са изчезнали, все едно че са умрели — така, както преди години бяха починали родителите му. Айрин и Рейми нямаше да се върнат. Той не знаеше дали някога ще ги види отново, защото не му беше ясно дали ще има втора възможност за това пътуване към небето.
	Сега копнееше да види телата им — в леглото, в ковчега поне, където и да е. Би дал всичко да може да ги зърне за последен път. Това нямаше да ги направи по-малко мъртви за него, но може би щеше да му помогне да не се чувства така изоставен и осиротял.
	Рейфърд се съмняваше, че ще има нормални телефонни връзки между Илинойс и Калифорния. Може би щяха да минат часове, дори дни, докато се свърже. Въпреки това трябваше да опита. Набра Станфорд, номера на административната сграда, но не чу дори сигнал за заето или някакво записано съобщение. Набра номера в стаята на Клои. Пак нищо. На всеки половин час натискаше бутона за повторно набиране. Реши да не се надява, че тя ще отговори. И ако все пак се случеше, щеше да е прекрасна изненада.
	Усети вълчи глад и разбра, че ще е по-добре да сложи нещо в стомаха си, преди уискито да му е погодило номер. Качи се пак горе и се отби в стаята на Рейми. Взе малката купчина дрехи — с тях щеше да помене момчето — и ги сложи в картонена кутия за подаръци, която намери в дрешника на Айрин. После подреди нейната нощница, медальона и халката й в друга кутия.
	Занесе двата пакета долу заедно с курабийките, които Айрин му беше изпратила по пощата. Останалите сладки трябваше да са някъде тук. Намери ги в една купа в кухненския шкаф. Беше благодарен, че поне докато свършат, ароматът и вкусът им ще му напомнят за нея.
	Рейфърд прибави още няколко към двете курабийки, които бе донесъл от горния етаж, сложи ги върху картонена чинийка и си наля чаша мляко. Седна на кухненската маса до телефона, но не намери сили да хапне. Сякаш бе парализиран. За да прави нещо, реши да изтрие обажданията от телефонния секретар и записа ново съобщение: „Тук е Рейфърд Стийл. Ако се налага, моля да оставите много кратко съобщение. Искам линията да е свободна за дъщеря ми. Клои, ако си ти, аз или спя, или съм наблизо. Изчакай да се обадя. Ако по някаква причина не успеем да се свържем, направи всичко възможно да си дойдеш у дома. Всяка авиолиния може да прехвърли билета ти на моя сметка. Обичам те“.
	След това бавно изяде курабийките. Вкусът и ароматът им извикваха образа на Айрин в кухнята, а млякото го караше да копнее за малкото си момче. Щеше да му бъде трудно, много трудно.
	Беше изтощен, но не му стигнаха силите да се качи отново горе. Знаеше, че тази нощ ще трябва да спи сам в спалнята. Засега обаче реши да се опъне на дивана в дневната с надеждата, че Клои ще се обади. Лениво натисна бутона за автоматично избиране и този път чу учестения сигнал за заето, който означаваше, че нещо става. Най-малкото, линиите отново можеха да се избират. Това си беше напредък. Рейфърд знаеше, че Клои мисли за него, докато и той мисли за нея. Тя едва ли имаше представа какво се е случило с майка й и брат й. По телефона ли ще трябва да й го каже? Боеше се, че ще стане така. Тя със сигурност ще попита.
	Добра се до дивана и се строполи върху него. Изхлипа, но нямаше повече сълзи, които да изплаче. Дано Клои да получи съобщението му и да тръгне за дома. Поне ще може да й каже всичко очи в очи.
	Рейфърд лежеше на дивана, потънал в скръб. Програмата на телевизията щеше да е изпълнена с картини от трагедията и хаоса по целия свят, които нямаше желание да гледа. И изведнъж разбра… Изправи се и се взря в тъмнината през прозореца. Не бива да предава Клои. Дължи й го. Обича я и сега тя е единственото нещо, което му остава. Трябва да открие защо те двамата не бяха осъзнали онова, което Айрин се бе опитвала да им каже. Защо се беше оказало толкова трудно за тях да го приемат и да повярват? Преди всичко трябва да проучи, да разбере, да се подготви за всичко, което ще последва.
	Ако изчезванията бяха от Бога, ако бяха Негово дело, това ли беше краят? Християните, истински вярващите, са отведени, а всички други са оставени да жалят и скърбят, за да осъзнаят грешките си. Може би. Може би това е цената. „Но в такъв случай какво става, когато умрем? — питаше се той. — Ако небето действително съществува, ако Грабването е истина, какво означава това за ада и Страшния съд? Дали е такава участта ни? Ние преминаваме през този ад на разкаяние и скръб и след това в буквалния смисъл отиваме в Ада, така ли?“
	Айрин винаги говореше за любещия Бог, но дори и Божията любов и милост би трябвало да имат предел. Дали всички, които са се отрекли от истината, не са предизвикали Бога да стигне до този предел? Дали това не беше краят на търпението? Може би няма да има втора възможност. И ако е така, нека бъде тъй.
	Но ако имаше още възможности, ако бе останал някакъв път към истината и към вярата, за които говореше Айрин, Рейфърд ще го открие. Означаваше ли това да признае, че не е знаел нищо, че се е осланял само на себе си и сега се чувства глупав, слаб и ненужен? Да, можеше да го признае. След като цял живот се беше борил да се реализира, да се изяви, да бъде по-добър от другите в много области, сега се чувстваше смирен, и то с един удар.
	Имаше толкова много неща, които не знаеше и не разбираше. Но ако все още съществуваха отговори, той щеше да ги открие. Нямаше представа кого да попита и от къде да започне, но беше сигурен, че двамата с Клои могат да го направят заедно. Винаги се бяха разбирали. Тя бе преминала през характерния за юношеството стремеж към независимост, но поне доколкото знаеше, никога не бе правила нещо глупаво или непоправимо. Всъщност те май бяха прекалено близки, твърде много си приличаха.
	Възрастта на Рейми и неговата невинност позволиха на Айрин да му повлияе толкова силно. Такъв си беше по нрав. Нямаше инстинкта на хищника, не поставяше себе си над всичко, което според Рейфърд беше нужно, за да успееш в реалния свят. Не беше женствен, но баща му се боеше да не стане мамино синче. Бе твърде състрадателен, твърде чувствителен, твърде грижовен. Винаги искаше да има някой до себе си и да се грижи за него, а според Рейфърд трябваше да се стреми да бъде номер едно.
	Благодарен бе за това, че Рейми приличаше повече на майка си, отколкото на него. Искаше му се и у дъщеря им да има нещо от нея. Клои беше борбена, поемаше ролята на водач. Другите трябваше да я уверяват и убеждават. Можеше да бъде мила и щедра, когато това не противоречи на целта й. Всъщност беше като баща си — грижеше се за себе си.
	„Браво на тебе! — каза си Рейфърд. — Дъщерята, с която толкова много си се гордял задето е пълно твое копие, сега е в същото затруднено положение.“
	Реши, че това трябва да се промени. Щом се съберат отново с Клои, това ще се промени. Заедно ще започнат едно пътуване в търсене на истината — това ще бъде тяхната мисия. Ако е закъснял твърде много, ще трябва да приеме това обстоятелство и да се справи с последиците. Винаги се бе стремял към нещо, бе преследвал някаква цел, без да се страхува от възможните резултати. Но сега последиците бяха невъзвратими. Надяваше се, с последната надежда, която му беше останала, че истината и познанието съществуват някъде и че ще има още една възможност да ги открие. Но онези, които знаеха къде са те, си бяха отишли.

	* * *

	Мотел „Пресечна точка“ на ул. „Уошингтън“, се намираше само на няколко километра от малкото летище на Уокиган. Беше достатъчно смотан, за да няма много желаещи да отседнат в него. Бък Уилямс остана приятно изненадан, че въпреки извънредните обстоятелства не бяха повишили цените. Когато обаче видя стаята си, всичко му стана ясно. Чудеше се само на какви географски ширини и дължини е „пресечна точка“ тази миризлива дупка. Изобщо — биваше си я. Все пак имаше телефон, душ с течаща вода, легло и дори телевизор. Колкото и да бе порутен, мотелът щеше да свърши работа. Бък се свърза първо с гласовата си поща в Ню Йорк. Нямаше нищо ново. Този образ Риц също не беше оставил съобщение. Реши да прослуша записа на Дърк Бъртън, който му припомни защо му се беше сторило толкова важно да отиде в Лондон. Включи компютъра и се заслуша:
C>
	Камерън, винаги си твърдял, че тази връзка е сигурна и по нея може да се предава поверителна информация. Надявам се да е така. Няма дори да се представя, но ти знаеш кой съм. Искам да ти кажа нещо особено важно и да те накарам да дойдеш тук колкото може по-бързо. Големеца, твоя сънародник, когото наричам човека в сянка, се срещна тук завчера с онзи, нашия боклук. Знаеш кого имам предвид. Имаше и трети участник в срещата. За него знам само, че е от Европа, вероятно от Източна Европа. Не съм сигурен какви са плановете им за него, но очевидно е нещо сериозно.
	Източниците ми твърдят, че твоят човек е представил същия този европеец на ключови фигури от различни краища на света: Китай, Ватикана, Израел, Франция, Германия, моята страна и Щатите. Нещо се пече, но не искам да говоря така, само — на четири очи. Ела колкото можеш по-скоро. В случай че е невъзможно, следи новините за появата на нов политически водач в Европа. Ако и ти като мен смяташ, че няма насрочени избори и не предстои скорошна смяна на властта, ще разбереш накъде бия. Бързай, приятелю!
C$
	Бък се обади на Кен Риц и остави на телефонния му секретар съобщение къде се намира. После опита да се свърже с родния си край и най-накрая успя. Сам се учуди на облекчението, което изпита, когато чу гласа на баща си, макар да звучеше уморен, обезсърчен и доста уплашен.
	— Как сте всички там, татко? Добре ли сте?
	— Не, не всички. Джеф беше при мен, но сега отиде на мястото на злополуката, където за последен път са видели Шарън.
	— Злополука?
	— Тръгнала да води децата в някакво убежище или нещо такова. Нещо, свързано с нейната църква. Нали знаеш, че тя вече не идва с нас на църква. Казват, че така и не стигнала дотам. Колата се преобърнала. Няма и следа от нея, само дрехите. Знаеш какво значи това.
	— Изчезнала е?
	— Така изглежда. Джеф не може да повярва. Много тежко го преживява. Иска сам да се увери. Бедата е, че и децата ги няма. Изчезнали са и всичките им приятели, всички от това убежище в планината. Полицаите открили дрехите на децата, които са били там — около стотина комплекта. Имало и някакво ядене на печката.
	— О, не! Предай на Джеф, че мисля за него. Ако иска да поговорим, аз съм насреща.
	— Не мога да си представя, че той ще иска да разговаряте, Камерън. Освен ако ти нямаш някакви отговори.
	— Е, точно отговори нямам, татко. И не знам дали изобщо някой ги има. Имам чувството, че всеки, който е знаел отговорите, си е отишъл.
	— Това е ужасно, Кам. Трябваше да си с нас сега.
	— Да, сигурно.
	— Казваш го със сарказъм?
	— Не, казвам го както си е. Ако наистина искате да съм при вас, то ще ви е за първи път.
	— В такова време явно се променяме.
	— В отношението си към мен? Съмнявам се.
	— Камерън, нека не започваме пак. Веднъж поне помисли и за някой друг, освен за себе си. Вчера загуби снаха си и двамата си племенници, а брат ти сигурно никога няма да го преживее.
	Бък се ядоса на себе си. Защо винаги правеше така? И особено в моменти като днешния. Баща му беше прав. Ако Бък признаеше, че е така, може би нещата между тях щяха да потръгнат. Семейството му беше обидено още когато постъпи в колежа и тръгна да преследва академични успехи. В неговия край децата трябваше да наследят занаята на родителите си. Баща му превозваше течно гориво главно от Оклахома и Тексас. Беше тежка работа. Местните хора си мислеха, че всички запаси идват само от техния щат. Джеф бе успял да напредне в занаята. Започна от канцеларията, после караше камион, а сега ръководеше фирмата.
	Много омраза се бе натрупала помежду им, особено след като майка им се разболя. Тя настояваше Камерън да продължи да учи. Но веднъж той не успя да се прибере за Коледа, защото не му стигнаха парите. Баща му и брат му така и не му го простиха. Нямаше го и когато тя почина — държаха се хладно с него дори на погребението й.
	С годините раните позаздравяха, най-вече защото семейството обичаше да се хвали с него, особено след като се прочу като детето чудо в журналистиката. Каквото било — било, казваше си той, но му беше обидно, че го приемат само защото е известен. И се връщаше рядко вкъщи. Имаше още много неща, които не можеше да преглътне докрай, и въпреки това се гневеше на себе си, че отваря стари рани, когато семейството му страда.
	— Ако ще правите нещо като помен, ще се опитам да дойда, татко. Става ли?
	— Ще се _опиташ_?
	— Повече от това не мога да обещая. Представи си само колко сме заети сега в списанието. Излишно е да ти казвам, че това ще бъде събитието на века.
	— Ти ли ще напишеш водещата статия?
	— Ще има много водещи статии и аз ще съм един от авторите.
	— А най-важната?
	Бък въздъхна. Внезапно усети умора. Нищо чудно. Беше на крак вече почти двайсет и четири часа.
	— Не знам, татко. Събрал съм доста материал. Предполагам, че следващият брой ще бъде много различен от обичайните. Ще има материали отвсякъде. Малко вероятно е моята статия единствена да е уводна. Но май ми възложиха да работя по нещо доста сериозно след две седмици.
	Надяваше се тази информация да е достатъчна за баща му. Искаше вече да затвори и да поспи. Но старецът не беше удовлетворен.
	— Какво значи това? Какво е това важно нещо?
	— Ами, ще обобщя няколко материала, свързани с теориите за всичко, което стана.
	— Това наистина е сериозна работа. Всеки, с когото разговарям, е на различно мнение. Брат ти се страхува, че може да е нещо като Божия съд.
	— Наистина ли?
	— Да, но аз не смятам така.
	— Защо, татко? — Нямаше намерение да навлиза в подробности, но думите на баща му го изненадаха.
	— Защото питах нашия пастир. Той каза, че ако това е дело на Исус Христос, дошъл да отведе хората на небето, и пастирът, и аз, и ти, и Джеф също нямаше да сме тук. Логично, нали?
	— Така ли? Никога не съм бил особено отдаден на вярата.
	— Хайде де! Винаги залиташ към твоя либерализъм. Знаеш много добре, че още от бебе сме те водили на църква и после — в неделното училище. Ти си също толкова християнин, колкото всеки от нас.
	На Камерън му се искаше да вмъкне: „И аз точно това имам предвид“. Но си замълча. Липсваше каквато и да било връзка между присъствието на неделните служби и всекидневния живот на неговото семейство. Затова още от мига, в който можеше да взима сам решения, Бък престана да придружава роднините си в неделя.
	— Добре. Предай на Джеф, че мисля за него и че ако успея, ще се прибера за помена или каквото там ще направите за Шарън и децата.
	Бък беше доволен, че в „Пресечната точка“ поне имаха достатъчно топла вода за един по-продължителен душ. Бе забравил досадното пулсиране от раната на врата си. Усети го едва когато силната струя вода разхлаби бинта. Нямаше с какво да си направи нова превръзка. Затова остави раната малко да покърви и после й сложи лед. На сутринта щеше да потърси бинт и да я превърже, за да има по-приличен вид. Засега — толкова. Бе капнал от умора.
	Телевизорът нямаше дистанционно управление, а легнеше ли веднъж, нямаше начин да стане. Пусна Си Ен Ен, намали звука, за да не го смущава, и гледа кадри от целия свят, докато не го налегна дрямка. Дойде му твърде много, но новините бяха неговият занаят. Спомни си земетресенията и войните от последното десетилетие — денонощното им отразяване го беше вълнувало така силно. А тук имаше нещо хиляди пъти по-разтърсващо, и то събрано в един и същи ден. Никога досега в човешката история не са загивали толкова много хора, колкото изчезнаха мигновено все в този ден. Мъртви ли са? Ще се върнат ли?
	Макар клепачите му да бяха натежали от умора, Бък не можеше да откъсне очи от екрана, на който показваха как хората изчезват — безброй кадри, заснети с любителска видеокамера. Имаше и професионални записи, на които се виждаше как по време на предавания на живо водещият изчезва, микрофонът му пада върху купа дрехи, отскача, удря се в обувките му и шумно се търкулва на пода. Зрителите пищят. Една от камерите проследява публиката, допреди миг изпълнила цялата зала. Виждат се немалко празни места с проснати по тях дрехи.
	Като премигваше бавно, Бък си мислеше, че такова нещо не може да бъде нагласено. Ако сега някой се опита да продаде реалистичен сценарий за това, как милиони хора изчезват, като телата им сякаш се изпаряват, а дрехите им и всичко друго по тях остава на купчина, непременно ще му се изсмеят.
	Бък не осъзнаваше, че вече спи, докато евтиният телефонен апарат не се раздрънча така силно, че за малко не падна от масичката. Протегна се и напипа слушалката.
	— Извинете за безпокойството, господин Уилямс, но току-що забелязах, че сте затворили. Докато говорехте по телефона, ви потърсиха. Някой си Риц. Каза, че може да му се обадите или да го чакате пред хотела в шест сутринта.
	— Добре. Благодаря.
	— Какво ще направите? Ще му се обадите или ще го чакате?
	— А защо искаш да знаеш?
	— О, не че си пъхам носа или… Просто, ако тръгвате в шест, трябва да платите предварително — нали имахте междуградски разговор. А пък аз не ставам преди седем.
	— Виж сега… Как ти беше името?
	— Мак.
	— Виж, Мак. Оставих ти номера на кредитната си карта, така че няма да се опитам да те изпързалям. Утре сутринта ще оставя в стаята чек. Сумата ще покрие цената за нощувката и ще остане повече от достатъчно за телефонния разговор. Схващаш ли?
	— Бакшиш?
	— Точно така.
	— Чудесно.
	— От теб искам само да ми пъхнеш под вратата малко бинт.
	— Имам. Мога да го донеса веднага. Добре ли сте?
	— Добре съм. Не сега. Когато тръгнеш да си лягаш. Но много тихо. И изключи, моля ти се, телефона ми. За всеки случай. Трябва все пак да поспя, щом ще ставам толкова рано. Ще изпълниш ли каквото ти казах, Мак?
	— Разбира се. Веднага ще изключа телефона. Искате ли събуждане сутринта?
	— Не, благодаря — каза Бък и се усмихна, когато телефонът замлъкна в ръцете му. Мак явно държеше на думата си. Ако на сутринта намери и бинт под вратата, ще му остави солиден бакшиш. Принуди се да стане, за да изгаси телевизора и лампата. Беше от хората, които могат да си погледнат часовника, преди да заспят, и да се събудят в точно определеното време. Наближаваше полунощ. Каза си, че ще стане в пет и половина.
	Щом помириса възглавницата, веднага заспа. Когато след пет часа и половина се събуди, не беше помръднал.

	* * *

	Рейфърд се повлече из кухнята като сомнамбул. Не можеше да повярва, че след продължителния сън и ободряващата дрямка на дивана се чувства още толкова изморен. Вестникът, навит на руло и стегнат с гумено ластиче, лежеше на стола, където го бе захвърлил. Ако горе не успее да заспи, може би ще да му хвърли един поглед. Интересно бе да прочете вече обезсмислилите се новини от един свят, който не е очаквал, че малко след като страниците се пуснат за печат, ще го порази най-тежката травма в историята.
	Натисна бутона за многократно набиране на номера и като надаваше ухо към телефона, бавно се запъти към стълбата. Какво беше това? Шумът от набирането бе прекъснат от звън в стаята на Клои. Като чу момичешки глас, той се втурна към телефона.
	— Клои?
	— Не. Господин Стийл?
	— Да!
	— Тук е Ейми. Клои се опитва да се добере до вкъщи. По пътя ще пробва да ви се обади. Може би утре. Ако не успее да се свърже, ще се обади, когато пристигне, или ще вземе такси.
	— Значи е тръгнала за насам?
	— Да. Не искаше да чака. Няколко пъти опита да се обади, но…
	— Да, разбирам. Благодаря ти, Ейми. Ти как си?
	— Изплашена до смърт, както всички останали.
	— Представям си. Изгуби ли някого?
	— Не и се чувствам някак виновна за това. Май че всички, които познавам, са изгубили по някой близък човек. Всъщност изчезнаха няколко приятели, но никой от семейството ми.
	Рейфърд не знаеше дали да я поздрави, или да изкаже съчувствие. Ако беше станало това, в което вече бе почти убеден, бедното дете явно нямаше близки, отведени на небето.
	— Е, радвам се, че си добре — каза той.
	— А вие? — попита Ейми. — Майката на Клои? Брат й?
	— Боя се, че са изчезнали, Ейми.
	— О, не!
	— Но предпочитам да не казваш това на Клои, ако случайно се свърже с теб, преди да я видя.
	— О, не се безпокойте. Мисля, че не бих могла да й го кажа дори и да искахте това от мен.
	Рейфърд полежа още няколко минути в леглото, после лениво прелисти първите страници на вестника. А! Необичайно раздвижване в Румъния.
C>
	Интересът към демократичните избори започна да избледнява, когато след поразителното единодушие на гласоподавателите и на депутатите от Горната и Долната камара известен млад бизнесмен и политик зае поста президент на страната. Николае Карпатия, трийсет и три годишен, родом от Клуж, само за няколко месеца покори своите сънародници с достъпния си, убедителен ораторски стил и успя да очарова както приятелите, така и враговете си. Реформите, които той предложи, му спечелиха слава и го издигнаха до върховете на властта.
C$
	Рейфърд се вгледа в снимката на младия Карпатия — поразително красив русокос мъж, който доста приличаше на младия Робърт Редфорд. „Дали щеше да иска този пост, ако знаеше какво ще се случи? — помисли си Рейфърд. — Каквито и идеи да има, сега те няма да струват и паница леща.“


>	Седма глава

	Точно в шест сутринта автомобилът на Кен Риц изрева и спря пред мотел „Пресечна точка“. Той свали стъклото на прозореца и попита:
	— Вие ли сте Уилямс?
	— Аз съм вашият човек — отвърна му Бък и с единствената си чанта в ръка, се качи в колата — сравнително нов модел. Като опипваше току-що превързаната си рана, той с усмивка си представи как Мак се радва на двайсетте долара в повече, които му бе оставил.
	Риц беше висок и слаб, със загрубяло лице и сплъстена прошарена коса.
	— Да караме по същество — каза той. — От „О’Хеър“ до „Кенеди“ са 1180 километра, а от Милуоки до „Кенеди“ — 1190. Ще ви закарам колкото може по-близо до „Кенеди“. Сега сме почти по средата между „О’Хеър“ и Милуоки, така че нека го кажем 1185 километра. Като го умножим по два долара, това прави две хиляди триста и седемдесет долара. Закръгляме го на две хиляди триста и деветдесет за таксито и сделката е сключена.
	— Съгласен съм. — Бък извади чековата си книжка и докато пишеше, подхвърли: — Доста скъпичко излиза таксито.
	— Особено за клиенти на „Пресечната точка“ — засмя се Риц.
	— Разкошно беше.
	Риц паркира колата в един хангар на летището в Уокиган и докато се приготвяше за полета, продължи да си приказва с Бък.
	— Тук няма катастрофи — уведоми го той. — В Палуоки станаха две. Но и тука изчезнаха двама от персонала. Ама че странна работа, нали?
	Бък и Риц си разказаха какви близки хора са загубили, къде точно са били, когато се е случило събитието, и научиха нещо повече един за друг.
	— Досега не бях возил журналист — каза Риц. — Имам предвид с чартърен полет. Когато бях в гражданската авиация, сред пътниците трябва да е имало мнозина като вас.
	— По-добри пари ли изкарвате сега?
	— Да, но когато започвах, не знаех, че ще е така. Не беше въпрос на личен избор.
	Вече се качваха в самолета. Бък го погледна подозрително.
	— Отнели са ви правата да летите?
	— Не се притеснявайте, приятелю — успокои го Риц. — Ще ви закарам докъдето трябва.
	— Длъжен сте да ме предупредите, ако са ви отнели правото да управлявате самолет.
	— Уволниха ме. Не е същото.
	— Зависи за какво са ви уволнили, нали?
	— Правилно. Надявам се това да ви успокои. Уволниха ме, защото бях прекалено предпазлив. Как ви звучи, а?
	— Обяснете ми.
	— Помните ли преди доста години оная шумотевица около самолетите, дето падаха при студено време?
	— Да, докато не ги регулираха или нещо подобно.
	— Точно така. Е, помните ли оня пилот, дето отказа да лети, въпреки че го задължиха и уверяваха всички, че това е чиста случайност или във всеки от случаите има конкретно, логично обяснение?
	— Аха.
	— А помните ли, че имаше още една катастрофа, веднага след това? Тя всъщност доказа, че пилотът е бил прав.
	— Смътно си спомням.
	— А пък за мен е съвсем ясно, сякаш беше вчера. Защото аз бях този пилот.
	— Е, сега наистина се чувствам по-добре.
	— Знаете ли колко самолети от този вид все още летят? Нито един. Прав съм бил, нали? Но възстановиха ли правата ми? Не. Щом веднъж станеш неудобен, оставаш си завинаги. Все пак доста от колегите ми бяха благодарни. А вдовиците на загиналите пилоти ужасно се разгневиха, че никой не ми е обърнал внимание. Но за съпрузите им беше твърде късно.
	— Ох!
	Докато реактивният самолет летеше на изток, Риц попита Бък какво мисли за изчезванията.
	— Странно е, че вие ме питате — отвърна Бък. — Всъщност трябва още днес да започна да работя по материала си за станалото. Каква е вашата версия? И ако нямате нищо против, ще направя запис.
	— Хубаво — съгласи се Риц. — Това е най-страшното и най-странното нещо, което някога ми се е случвало. Но едва ли съм единственият. Все пак трябва да си призная, че винаги съм вярвал в НЛО.
	— Шегувате се! Такъв здравомислещ и уравновесен пилот?
	Риц поклати глава.
	— Нямам предвид малки зелени човечета или извънземни, които отвличат хора. Говоря за някои документирани факти — като онова, което са видели астронавтите или някои пилоти.
	— Вие виждали ли сте нещо такова?
	— Не. Е, всъщност, едно-две необясними неща. Някакви светлини или миражи. Веднъж ми се стори, че летя прекалено близо до ято хеликоптери. Не беше много далеч от тук. Военновъздушната база „Гленвю“. Подадох предупредителен сигнал, след което ги изгубих от полезрението си. Предполагам, че това може да се обясни. Възможно е да съм се движил по-бързо, отколкото ми се струваше и да не съм бил чак толкова близо до тях. Но не получих никакъв отговор, нито доказателство, че те изобщо са във въздуха. От „Гленвю“ не можаха да дадат потвърждение. Почти бях забравил за това, но след няколко седмици близо до същото място цялата апаратура направо откачи. Цифрите се превъртаха като бесни, стрелките се удряха и залепваха, нали разбирате…
	— Как си го обяснявате?
	— Магнитно поле или нещо подобно. Може да се намери обяснение. Знаете, че в близост до военни бази няма смисъл да се съобщава за странни явления. Моментално опровергават всякакви подобни факти. Не взимат на сериозно и озадачаващите случки в радиус от няколко километра до граждански летища. Затова не може да чуеш за НЛО близо до „О’Хеър“. Никой не обръща внимание.
	— Значи не вярвате в разказите за отвличания от извънземни, но свързвате изчезванията с НЛО?
	— Просто казвам, че не е като в „Извънземното“, с разни там създания и всякакви такива. Мисля, че представата ни за извънземните е твърде елементарна и ограничена. Ако някъде другаде има разумен живот, а няма начин да няма…
	— Какво имате предвид?
	— Безкрайността на пространството.
	— А! Щом има толкова много звезди и такъв необятен космос, значи трябва да има живот някъде.
	— Точно така. Съгласен съм с хората, според които тия същества са по-интелигентни от нас. В противен случай нямаше да успеят да стигнат до тук. Ако, разбира се, са тук. А ако е така, мисля, че са достатъчно напреднали и ловки, за да вършат с нас неща, които дори не можем да си представим.
	— Например да карат хората да се изпаряват от дрехите си?
	— До миналата нощ това би звучало прекалено глупаво, нали?
	Бък кимна.
	— Винаги ми е било смешно — продължи Риц, — когато някой твърди, че тези същества могат да четат мислите ни, да проникват в съзнанието ни… Но вижте кои са изчезналите. Всички, за които чух, прочетох или познавам, са под дванайсет години или са необикновени хора.
	— Смятате, че всички тези хора имат нещо общо помежду си?
	— Е, сега вече със сигурност имат нещо общо. Не мислите ли?
	— Да, но нещо ги отдели от нас. Направи ги по-лесни за грабване, така ли? — попита Бък.
	— Така мисля.
	— Значи ние сме още тук, защото сме достатъчно силни да се противопоставим или може би защото не си заслужава труда да ни грабнат?
	— Нещо такова. Сякаш някаква сила е била в състояние да разчете степента на устойчивост или слабост на тези хора и веднъж влязла в тях, е съумявала да ги откъсне от земята. Изчезнали са мигновено, значи трябва да са се дематериализирали. Въпросът е дали са били унищожени по време на този процес или могат да бъдат сътворени отново.
	— А какво е вашето мнение, господин Риц?
	— Първоначално бих казал не. Ако обаче преди една седмица някой бе казал, че милиони хора по света ще изчезнат като дим, това би прозвучало като черна комедия. Но след като то действително се случи, трябва да търсим логично обяснение. Може би изчезналите съществуват някъде под някаква специфична форма и вероятно е възможно да се върнат.
	— Такива разсъждения звучат успокоително — каза Бък. — Но дали не се самозалъгваме?
	— Едва ли. И все пак не бих се обзаложил. Аз съм само един обикновен пилот, който лети за пари. И представа си нямам какво става. Изплашен съм колкото всички останали и не ме е срам да си го призная.
	— Изплашен от какво?
	— Че може пак да се случи. Ако е така, както си го мисля, може би тази сила отново ще се задвижи по някакъв начин и ще погълне по-възрастни, по-умни, по-устойчиви хора, които е пренебрегнала първия път.
	Бък сви рамене и няколко минути остана безмълвен. Накрая каза:
	— Има една малка пукнатина в теорията ви. Познавам някои доста силни хора, които изчезнаха.
	— Нямах предвид физическа устойчивост.
	— Аз също. — Бък си мислеше за Лусинда Уошингтън. — Изгубих приятел и колега, който беше умен, здрав, щастлив, силен и енергичен човек.
	— Добре де. Не твърдя, че знам всичко. Дори — че изобщо знам нещо. Искахте моята версия за нещата. Ето я.

	* * *

	Рейфърд Стийл лежеше по гръб, загледан в тавана. Сънят идваше трудно и бе неспокоен. Мразеше тази отпуснатост. Не искаше да гледа новините. Не му се четяха и вестници, макар да знаеше, че новият брой е хвърлен на верандата още преди разсъмване. Искаше само Клои да си дойде, за да сподели с нея мъката си. Каза си, че няма по-самотно чувство от мъката.
	Двамата с нея имаха много работа за вършене. Искаше да изследват, да проучват и анализират, да разбират и действат заедно. Потърси Библията, но не семейната Библия, която от години събираше прах в библиотеката, а тази на Айрин. Надяваше се, че в нейната ще има бележки и подчертани пасажи, които могат да му подскажат правилната посока.
	Лесно я намери. Обикновено, когато си лягаше, жена му я оставяше близо до себе си. Намери книгата на пода, до леглото. Дали има някакво насочващо въведение? Или показалец? Нещо, което се отнася до Грабването, до Страшния съд? Ако няма, вероятно ще е добре да започне от края. След като „Битие“ означава начало, може би Откровението има нещо общо с края, макар да не значи точно това. Единственият стих от Библията, който Рейфърд можеше да цитира по памет, бе Битие 1:1: „В началото Бог сътвори небето и земята“. Надяваше се, че в края ще има подобен стих, който казва нещо в този смисъл: „Накрая Бог грабна Своите и ги отведе на небето, а на останалите даде още една възможност“.
	Нямаше нищо такова. Последният стих от Библията не му говореше нищо. В него се казваше: „Благодатта на Господ, Исус Христос да бъде със светиите. Амин“. Звучеше му като религиозните брътвежи, които бе слушал в църквата. В предния стих прочете: „Онзи, който свидетелства за това, казва: «Наистина идвам скоро». Амин! Ела, Господи Исусе!“.
	Сега започна да схваща. Кой беше този, който свидетелства? И за какво точно свидетелства? Думите в кавички бяха изписани с червено. Какво означава това? Разгледа внимателно Библията и откри бележка, че „думите на Христос са дадени в червено“. Значи Исус казва, че идва скоро. Беше ли дошъл наистина? И ако Библията бе толкова стара, колкото изглеждаше, какво означава „скоро“? Смисълът не може да е буквален, освен ако не е казано от някой, който вижда далеч напред в историята. Може би Исус е искал да каже, че когато дойде, всичко ще стане бързо или „скоро“. За това ли ставаше дума? Рейфърд прегледа цялата последна глава. Още три стиха бяха изписани с червено и в два от тях се подчертаваше, че Той идва скоро.
	Рейфърд не можеше да вникне в смисъла на текста. Звучеше му твърде старомодно и отвлечено. Но към края на главата имаше един стих, който му въздейства странно. Той прочете думите, без изобщо да разбира значението им: „Който е жаден, нека дойде. Който иска, нека вземе даром водата на живота“.
	Исус не може да е жадният. Не може да е и този, който иска да вземе водата на живота. Рейфърд предположи, че тогава това се отнася за читателя. Порази го мисълта, че той самият е жаден. Жадна бе душата му. Но какво означава водата на живота? Той не я бе потърсил и заплати жестока цена. Какъвто и да беше смисълът, той оставаше между кориците на тази книга векове наред.
	Рейфърд прелисти цялата Библията напосоки, но и останалите текстове не му говореха нищо. Почувства се обезсърчен, защото не виждаше връзката между тях, нито някаква обща насока. Езикът и понятията му бяха чужди и не му помагаха особено.
	Тук-там в полето имаше бележки, направени с деликатния почерк на Айрин. На места просто бе написала: „Прекрасно“. Рейфърд реши да се задълбочи над тези пасажи и да намери някой, който да му ги разтълкува. Искаше му се и той да напише „прекрасно“ в полето до стиха от Откровение за водата на живота, която се взима даром. Звучеше му прекрасно, макар и да не го разбираше.
	Най-лошото бе, че явно беше посегнал към Библията твърде късно. Без съмнение вече не можеше да отиде на небето заедно с жена си и сина си. Но беше ли наистина безнадеждно закъснял?
	Между страниците откри последния брой на неделния църковен бюлетин. Какво беше това — сряда сутринта? Къде бе преди три дни? В гаража. Рейми го молеше да дойде с тях на църква. Обеща, че ще отиде следващата неделя.
	— Така каза и миналата седмица — беше го упрекнал Рейми.
	— Искаш ли да ти поправя количката, или не? Не разполагам с цялото време на света — отвърна той тогава.
	Рейми не беше от тези, дето ще те притесняват и ще те карат да се чувстваш виновен. Той просто повтори:
	— Значи следващата неделя?
	— Непременно — обеща баща му.
	Сега му се искаше да има следваща неделя. По-силно от всякога желаеше Рейми да е тук, за да отиде с него на църква. Защото сега _щеше_ да отиде. Всъщност, щеше ли? Щеше ли да бъде свободен? Щеше ли да има църковна служба? Беше ли останал някой от паството? Извади от Библията бюлетина и огради телефонния номер. По-късно, след като провери какви са задълженията му в „Панконтинентал“, ще се обади в канцеларията на църквата, за да види какво става там.
	Канеше се да остави Библията на нощното шкафче, когато любопитството му надделя и той отгърна отново корицата. На първата бяла страница имаше кратко посвещение. Беше подарил тази Библия на Айрин на първата годишнина от сватбата им. Как бе могъл да забрави? Какво ли си беше мислил тогава? По това време тя не бе по-отдадена на вярата от него. Но преди да се родят децата говореше, че трябва да ходи редовно на църква. Изглежда е имал нещо предвид или е искал да й направи впечатление. Може би е смятал, че като й направи такъв подарък, тя ще го възприеме като духовен човек. А може би просто е искал да се отърве от задължението да ходи на църква с нея, ако успее да докаже духовната си чувствителност.
	Години наред Рейфърд се бе примирявал с ходенето на църква. Бяха избрали една християнска общност, която изискваше малко и им даваше много. Там създадоха безброй приятелства и откриха сред тези хора своя лекар, зъболекар, застрахователен агент, дори получиха достъп до спортния клуб. Рейфърд бе уважаван и с гордост го представяха на новодошлите и гостите като командир на боинг 747. За няколко години дори бе член на църковното настоятелство.
	Но когато Айрин откри християнската радиостанция с нейните програми, които определяше като „истински проповеди и поучения“, тя се разочарова от тяхната църква и започна да търси нова. Това позволи на Рейфърд да прекрати изцяло своите посещения. Каза й, че когато най-после си хареса наистина църква, той ще започне пак да я придружава. Айрин откри своята християнска общност и Рейфърд ходеше понякога с нея, но за него всичко там беше твърде буквално, лично и предизвикателно. Не се чувстваше уважаван и не се вписваше сред останалите. Затова предпочете да стои настрана.
	Забеляза почерка на Айрин на още едно място. Беше изредила имената на хората, за които да се моли. Той бе първи в списъка: „Рейф — за неговото спасение и да му бъда любеща съпруга. Клои — да дойде при Христос и да живее непокварено. Малкият Рей — никога да не отстъпи от силната си детска вяра“. По-надолу бе изброила имената на пастира си, на някои политически водачи, беше споменала световни конфликти и неколцина приятели и роднини.
	„За неговото спасение“ — повтори шепнешком Рейфърд. „Спасение.“ Още една от вълшебните думички в църквата, които никога не му бяха въздействали истински. Знаеше, че в новата църква на Айрин се интересуват от спасението на душите — нещо, което не бе чувал на предишното място. Но колкото повече мислеше за това понятие, толкова по-отблъскващо му се виждаше то. Не бе ли свързано спасението с причастието, кръщението, свидетелстването, приемането на вярата, стремежа към святост? Навремето не желаеше да има нищо общо с тези неща, каквото и да означаваха. Сега отчаяно искаше да разбере точния им смисъл.

	* * *

	По време на полета Кен Риц непрестанно се свързваше по радиостанцията с летищата в покрайнините на Ню Йорк, докато най-накрая получи разрешение за кацане в Истън, Пенсилвания.
	— Ако имате късмет, ще стигнем до земите на Лари Холмс — обясни Риц.
	— Старият боксьор? Още ли се състезава?
	Риц вдигна рамене.
	— Не знам колко стар е сега, но можете да се обзаложите, че не е изчезнал. Оня, дето отмъква хората, щеше да получи един по муцуната от стария Лари.
	Пилотът попита служителите от Истън дали могат да осигурят транспорт до Ню Йорк за неговия пътник.
	— Шегувате се, нали? — отвърнаха му с въпрос от контролната кула.
	— Нямах такова намерение. Край.
	— Има един, дето може да го откара на няколко километра от метрото. Никакви коли не стигат още до града. Дори влаковете са с променени маршрути, за да заобикалят тежките участъци.
	— Тежките участъци? — учуди се Бък.
	— Бихте ли повторили? — предаде Риц.
	— Не гледате ли новините? Най-тежките катастрофи станаха, когато изчезнаха машинисти и диспечери. Шест влака са се ударили фронтално. Има много загинали. Няколко други влакове по-късно също са се забили в тях. Ще минат дни, докато разчистят и сменят вагоните. Сигурен ли сте, че вашият човек иска да стигне до Ню Йорк?
	— Да. Вижда ми се печен. Ще се справи.
	— Дано има удобни обувки. Край.
	Бък плати още цяло състояние, за да го закарат достатъчно близо до метрото, та да извърви останалото разстояние пеша. Човекът не беше таксиметров шофьор, а и колата не беше такси, но бе разнебитена и несигурна точно като таксиметрова.
	Към обяд, след като бе изминал пеша около три километра, той се озова на перона и там сред огромна човешка маса чака повече от четирийсет минути. Накрая се оказа, че ще трябва да остане с втората група пътници и да чака още половин час за следващия влак. Зигзагообразното пътуване до Манхатън продължи два часа. През цялото време Бък тракаше по клавишите на лаптопа си или се взираше през прозореца в задръстването, което се точеше с километри. Не се съмняваше, че много от колегите му в редакцията, които събитието е заварило тук, вече са предали материалите си. Единствената му надежда да отбележи точка в своя полза и статията му да види бял свят бе да я направи по-въздействаща и убедителна. Но беше така поразен от всичко, което виждаше, че се съмняваше дали ще успее да го изрази. Поне можеше да придаде драматизъм на собствените си преживявания. Животът в Ню Йорк беше спрял и най-голямата изненада бе, че изобщо допускаха хора да влязат в града. Вероятно много от тях също като него живееха тук и трябваше да се доберат до домовете си.
	Влакът се заклатушка и спря доста далече от мястото, до което трябваше да стигне по разписание. Заплетеното съобщение или поне това, което Бък можа да разбере от него, уведомяваше пътниците, че тук е новата последна спирка. Следващата им разходка пеша ги доведе до един кран, който вдигаше коли и разчистваше релсите. Бък пресметна, че има около двайсет и четири километра до редакцията и още осем до дома му.
	За щастие бе в отлична форма. Сложи всичко в чантата си, скъси дръжката, за да я носи по-удобно, и потегли. Движеше се с около шест километра в час и след три часа всичко го болеше. На краката със сигурност имаше пришки, а гърбът и раменете си чувстваше претрити от презрамката и тежестта на чантата. Пот се просмукваше през дрехите му, а нямаше начин да се добере до вкъщи, ако не отиде първо в редакцията.
	„Помогни ми, Господи!“ — въздъхна тежко той, но това бе по-скоро гняв, отколкото молитва. Реши, че ако изобщо има Бог, той несъмнено има чувство за хумор. На една алея, на съвсем видно място до оградата бе подпрян жълт велосипед. На кормилото имаше табелка с надпис: „Използвайте колелото. Откарайте го където пожелаете. Оставете го на някой друг, който има нужда от него. Безплатно“.
	„Това може да се случи само в Ню Йорк — помисли си Бък. — Никой не краде нещо, което е безплатно.“
	Поколеба се дали да не произнесе благодарствена молитва, но светът около него не му даваше каквото и да било друго доказателство за някакъв щедър и милостив Създател. Метна се на колелото и чак тогава осъзна колко отдавна не бе карал. Клатушка се известно време, докато запази равновесие. Но не след дълго вече въртеше педали сред бъркотията от катастрофи и катастрофирали в центъра на Ню Йорк. Малко бяха щастливците като него — двама куриери-велосипедисти със същите жълти колела и конната полиция.
	В сградата на „Глобъл Уикли“ бяха затегнали мерките за сигурност, но това не го изненада. След като показа пропуска си на някакъв нов портиер, той се изкачи до двайсет и седмия етаж, отби се в тоалетната да се освежи и най-после влезе в коридора със стаите на самата редакция. Момичето на рецепцията незабавно позвъни в кабинета на Стив Планк. Той и Мардж Потър изскочиха да го посрещнат и прегърнат.
	Бък Уилямс бе завладян от ново, непознато чувство. Почти се разплака. Осъзна, че и той както всички останали преживява жестока травма и без съмнение адреналинът му бе висок. Но сега, на своя територия и особено след средствата и усилията, които му костваше придвижването, той изпитваше усещането, че се е завърнал у дома. Беше сред хора, които се тревожат за него. Това бе неговото семейство. Наистина се радваше, че ги вижда, и това очевидно беше взаимно.
	Очите му се наляха със сълзи и той прехапа устни, за да не се разплаче. Последва Стив и Мардж по коридора, мина покрай своя малък кабинет, претрупан с вещи и потънал в безредица, и преди да влязат заедно в просторната заседателна зала, където пък беше кабинетът на Стив, ги попита дали са чули за Лусинда Уошингтън.
	Мардж се спря и закри с длани лицето си.
	— Да — едва успя да изхлипа тя. — А бях си обещала, че повече няма да плача. Загубихме няколко колеги. Няма ли край скръбта?
	Тук младият журналист не издържа. Не можеше да се преструва повече, макар да бе изненадан от собствената си чувствителност не по-малко от останалите. Стив прегърна Бък и секретарката си и ги въведе в залата, където ги чакаха останалите ръководители на отдели.
	Всички се зарадваха, че виждат Бък. Хората, с които бе работил, спорил, враждувал, дори ги бе дразнил и разигравал, сега изглеждаха искрено щастливи, че го виждат. Сигурно дори и не предполагаха как се чувства самият той. „Ей, хубаво е да се върнеш у дома!“ — каза Бък, седна и зарови глава в дланите си. Тялото му се затресе и не можеше повече да се съпротивлява — сълзите надвиха и той се разрида пред всички.
	Опита се да се съвземе, но когато вдигна поглед и смутено направи опит да се усмихне, забеляза, че всички се бяха разчувствали.
	— Не се притеснявай, Бъки — успокои го един от колегите му. — Ако плачеш за първи път, много скоро ще се увериш, че няма да е за последен. Всички сме уплашени и разбити от скръбта, като теб.
	— Да — обади се друг, — но неговата лична сметка без съмнение ще бъде много по-внушителна.
	Това накара всички да се разсмеят през сълзи.

	* * *

	Рейфърд най-после се насили да се обади в летателния център на „Панконтинентал“. Научи, че трябва да се яви за полет в петък — след два дни.
	— Наистина ли? — учуди се той.
	— Не е сигурно, че ще летите — успокоиха от другата страна. — Много малко полети ще бъдат пуснати дотогава. Със сигурност не и утре до късно. А и за после не се знае нищо.
	— Значи има вероятност да ми се обадите още преди да съм тръгнал от къщи?
	— Вероятността е много голяма, но все пак това е назначението ви засега.
	— Какъв е маршрутът?
	— Чикаго, Бостън, Ню Йорк.
	— А кога се връщам?
	— Събота вечер.
	— Добре.
	— Защо? Да нямате среща с някое гадже?
	— Не е смешно.
	— О, за бога, съжалявам, капитане. Забравих с кого говоря.
	— Знаете за семейството ми?
	— Тук всички знаят, господине. Много съжаляваме. Научихме от старшата стюардеса на проваления полет до „Хийтроу“. А вие сигурно сте научили за помощника си.
	— Чух нещо, но не знам дали е било официално потвърдено.
	— Какво чухте?
	— Самоубийство.
	— Точно така. Ужасно.
	— Бихте ли ми направили услуга — да проверите нещо?
	— Ако е в моите възможности, разбира се.
	— Дъщеря ми се опитва да се върне тук от Калифорния.
	— Малко вероятно е да успее.
	— Знам, но вече е тръгнала. Или поне се опитва. Повече от сигурно е, че ще се опита да лети с нашата авиокомпания. Може ли да проверите дали не е на някой от полетите, които идват насам?
	— Няма да е много трудно. Те са толкова малко, а и никой от самолетите няма да каца тук.
	— А Милуоки?
	— Съмнявам се — отвърна мъжът отсреща, докато натискаше клавишите на компютъра. — Къде е вероятната изходна точка?
	— Някъде близо до Пало Алто.
	— Лошо.
	— Защо?
	— Едва ли нещо е успяло да излети от там. Нека да проверя.
	Рейфърд чуваше как мъжът си говори сам, докато опитва различни комбинации от възможности.
	— От Калифорния до Юта. Ей! Намерих я. Казва се Клои и носи вашата фамилия.
	— Тя е!
	— Регистрирала се е в Пало Алто. Превозили са я с автобус до някаква отдалечена писта. Летяла е до Солт Лейк Сити с „Еър Калифорния“. Обзалагам се, че този самолет за първи път напуска щата. Качила се е на някакъв доста старичък самолет на „Панкон“ и са я откарали, ъм… О, не! Инид, Оклахома.
	— Инид? Това никога не е било в маршрута ни.
	— Няма шега. От там са се отклонили за Далас. Както и да е. Сега пътува от Озарк за Спрингфийлд, Илинойс.
	— Озарк!
	— Аз съм само един обикновен служител, капитане.
	— Все пак хората там правят каквото могат, нали?
	— Да, и хубавото е, че имаме един-два турбореактивни самолета, които са в състояние да излетят от там. Въпросът е къде ще кацнат. Може и изобщо да не ги засека на монитора, защото и те няма да знаят, докато не се приближат съвсем.
	— А как ще разбера откъде да я взема?
	— Може и да не разберете. Сигурно тя ще ви се обади, когато кацне. Кой знае? Може направо да се появи и да ви изненада.
	— Би било чудесно.
	— Съжалявам за това, което се налага да преживеете, господин Стийл. Но трябва да сте благодарен, че дъщеря ви не се е качила на „Панкон“ от самото Пало Алто. Миналата нощ по този маршрут падна един самолет. Няма оцелели.
	— И това се случи след изчезванията?
	— Да, вчера през нощта. Няма нищо общо с изчезванията.
	— Само това липсваше — каза Рейфърд.
	— Така си е.


>	Осма глава

	Когато шефовете на отдели и редакторите се оттеглиха в кабинетите си, Стив Планк настоя Бък да се прибере и да си почине, преди да се върне за заседанието в осем вечерта.
	— Предпочитам да си свърша работата и да се прибера довечера.
	— Знам — каза главният редактор, — но имаме много неща за вършене и искам да си във форма.
	Бък продължаваше да упорства.
	— Кога ще мога да отида в Лондон?
	— Защо? Какво имаш да правиш там?
	Бък разказа на Стив за информацията, която имаше във връзка със срещата на големи американски финансисти с техни колеги от други страни и представянето на един новоизгряващ европейски политик.
	— О, Бък! Това вече го знаем. Говориш за Карпатия.
	Бък беше слисан.
	— Да, точно така.
	— Това е човекът, който беше впечатлил толкова Розенцвайг.
	— Мислиш, че той е мъжът, за когото моят информатор…
	— Човече, доста си се откъснал — прекъсна го Стив. — Не е чак толкова голяма работа. Финансистът, който вероятно го спонсорира, трябва да е Джонатан Стонагъл. Казах ли ти, че Карпатия ще говори пред Обединените нации?
	— Значи той е новият представител на Румъния в ООН?
	— Едва ли.
	— Тогава какво?
	— Президент на страната.
	— Ама, те не избраха ли някого скоро, да кажем преди година и половина? — попита Бък, като в същото време си спомни думите на Дърк, че избирането на нов водач ще бъде странно и ненавременно.
	— Там има голямо раздвижване — предупреди го Стив. — По-добре да се провери.
	— Така и ще направя.
	— Нямам предвид теб. Наистина смятам, че не е кой знае каква новина. Момчето е младо и напористо, чаровно и, доколкото разбирам, убедително. Когато преди няколко години румънските пазари се отвориха към Запада, той неочаквано стана звезда в бизнеса и натрупа състояние. Но миналата седмица още не беше дори в Сената, само в Долната камара.
	— Камарата на депутатите?
	— Откъде знаеш?
	Бък се ухили.
	— Розенцвайг ме образова.
	— За момент си помислих, че наистина знаеш всичко. Тук те обвиняват за това, както сам си се убедил.
	— Какво престъпление!
	— Но и го раздаваш страшно скромно.
	— Такъв съм си. Стив, защо смяташ за маловажен факта, че човек като Карпатия идва от нищото, за да свали президента на Румъния?
	— Той не идва съвсем от нищото. Бизнесът му процъфтява благодарение на подкрепата от Стонагъл. Освен това младият румънец е работил за разоръжаването — колегите му, а и хората изобщо го обичат и уважават.
	— Но разоръжаването нещо не се връзва със Стонагъл. Той не е ли по-скоро прикрит войнолюбец?
	Планк кимна.
	— Значи все пак има загадки.
	— Да, има, но каква по-голяма загадка от тази, по която работиш? Не можеш да си губиш времето с някой, който е станал президент на нестратегическа държава.
	— Но тук има нещо, Стив. Моят човек в Лондон ме информира. Карпатия е свързан с най-влиятелния мъж в света и от член на Долната камара изведнъж, без общи избори, става президент.
	— Е и?
	— Има и още. Ти на чия страна си? Знаеш ли дали не е накарал да убият или нещо такова законно избрания президент?
	— Интересно е, че казваш това, защото единственото петно в биографията му са някои слухове, че преди години е постъпвал безскрупулно със съперниците в работата си.
	— Колко безскрупулно?
	— Пробутвал е подкупи — мръсни пари.
	— О, Стив, говориш като гангстер.
	— Но чуй още нещо. Предишният президент се е оттеглил, за да отстъпи на Карпатия. Дори е настоявал за неговото назначаване.
	— А казваш, че нямало нищо интересно.
	— Това е нещо като старите южноамерикански преврати, Бък. Всяка седмица по един. Много важно! Значи Карпатия е задължен на Стонагъл? Всичко това означава само, че Стонагъл ще управлява свободно финансите на една източноевропейска страна, където хората смятат, че най-хубавото нещо, което някога им се е случвало, е унищожението на Русия.
	— Стив, но това е все едно млад конгресмен да стане президент на Съединените щати без избори. Няма гласуване, предишният президент се оттегля и всички са доволни.
	— Не, не. Разликата е голяма. Сега говорим за Румъния, Бък. Нестратегическа страна, с нищожен брутен вътрешен продукт. Никога не е нападала никого, никога не е била стратегически съюзник. Тук няма нищо повече от едно вътрешнополитическо събитие.
	— И все пак продължавам да надушвам нещо голямо — не се отказваше Бък. — Розенцвайг беше много запален по този човек, а той е проницателен. И ето сега Карпатия идва, за да говори пред Обединените нации. Каква ще е следващата му стъпка?
	— Забравяш, че поканата да дойде в ООН е получена, преди да стане президент.
	— Ето още една загадка. Той беше никой.
	— Този човек е ново име и лице в разоръжаването. Това е неговият звезден миг. Бъди сигурен, че няма да чуеш повече за него.
	— Сигурно Стонагъл стои и зад организирането на това шоу в Обединените нации — каза Бък. — Нали знаеш, че Даймънд Джон е личен приятел на нашия посланик.
	— Бък, Стонагъл е личен приятел на всеки избран официално управник — от президента до кметовете на повечето средно големи градове. И какво от това? Той знае как да играе играта. Напомня ми на стария Джо Кенеди или на един от Рокфелеровците. А ти какво мислиш?
	— Само, че Карпатия ще говори пред Обединените нации под влиянието на Стонагъл.
	— Вероятно. И какво от това?
	— Той крои нещо.
	— Стонагъл винаги нещо крои и винаги е в готовност да осъществи някой от проектите си. Добре, значи вкарва един румънски бизнесмен в политиката, вероятно дори го прави президент. Кой знае, може да му е уредил и оная кратка среща с Розенцвайг, която обаче не доведе до нищо. Сега вече излага Карпатия пред очите на целия свят. Това се случва непрекъснато именно защото има хора като Стонагъл. Наистина ли предпочиташ да се впуснеш в нещо, което изобщо не е новина, вместо да сглобиш водещата статия за броя, а тя ще се опита да даде обяснение на най-трагичното явление в световната история?
	— Хм, нека да си помисля — каза Бък и се усмихна, когато Планк го тупна по рамото.
	— Щом искаш, гони вятъра — каза главният редактор.
	— Едно време ти ценеше инстинкта ми.
	— И все още го ценя, но сега си малко недоспал.
	— Значи категорично няма да ходя до Лондон? Защото трябва да предупредя моя човек.
	— Мардж се опита да се свърже с този, дето щеше да те посрещне на летището. Тя може да ти каже как да му се обадиш и така нататък. Но към осем да си тук. Събирам редакторите на отдели, които се занимават с различните международни срещи тук през този месец. Ще се опитате да подготвите уводния материал заедно.
	— А, значи всички вкупом ще ме мразят на заседанието — предположи Бък.
	— Ще се почувстват незаменими.
	— Но наистина ли това е важното събитие? Искаш да не се занимавам с Карпатия, а ще ми усложняваш живота с разни икуменически религиозни конференции и преговори за единна световна валута.
	— Ти май наистина не си си доспал, Бък. Все още съм твой шеф. Схващаш ли? Да, искам сътрудничество и добре написан материал. Помисли малко. Това автоматично ти дава достъп до всички тези важни особи. Говорим за еврейски националистически водачи, заинтересовани от върховенство в управлението на света.
	— Звучи малко вероятно, а и едва ли е непременно така.
	— Ортодоксални евреи от целия свят се организират, за да построят отново храма или нещо подобно…
	— Стига с тези евреи.
	— … Международни финансисти подготвят почвата за въвеждане на единна световна валута.
	— Също малко вероятно.
	— Но това ще ти даде възможност да държиш под око твоя човек в сянка.
	— Стонагъл.
	— Точно така. А също и ръководителите на различни религиозни групи от целия свят, които се опитват да се обединят.
	— Абе що не ме убиеш по-добре! Тия хора обсъждат невъзможни неща. Откога религиозните групи са започнали да се разбират помежду си?
	— Все още не схващаш, Бък. Докато се опитваш да напишеш материала за това какво се случи и защо се случи, ще имаш достъп до всички тези хора — религиозни водачи, финансисти, политици. Ще можеш да проникнеш в умовете на тези величия и да видиш нещата от най-необичайни гледни точки.
	Бък сви рамене в знак, че се предава.
	— Печелиш. Продължавам да твърдя обаче, че нашите редактори на отдели ще ме презрат.
	— Няма как — ще трябва да се сработите.
	— Но не се отказвам да се свържа с Карпатия.
	— Няма да ти бъде трудно. Той вече е любимец на медиите в Европа. Винаги има желание да говори.
	— А Стонагъл?
	— Знаеш, че той не общува с пресата, Бък.
	— Харесва ми предизвикателството.
	— Прибери се вкъщи и се отпусни малко. Искам да си тук в осем.
	Когато Бък отиде при Мардж Потър, тя вече се готвеше да си тръгва.
	— А, да — каза тя, като остави нещата си и започна да рови в тефтера. — Няколко пъти опитах да установя връзка с Дърк Бъртън. Успях да се свържа по гласовата поща и му оставих съобщение. Отговор не получих.
	— Благодаря.
	Бък се съмняваше, че при всички тези мисли, които се въртяха в главата му, ще може да си почине, като си отиде вкъщи. Изненада се приятно, когато на излизане от сградата видя представители на различни таксиметрови компании да насочват хората към таксита, които могат да ги откарат до различни точки на града по околовръстни пътища. За съответната сума, разбира се. Едно такси, в което имаше и други пътници, за трийсет долара остави Бък на две преки от дома му. След три часа трябваше да се върне обратно в офиса. Уговори се с шофьора на таксито да го вземе от същото място в седем и четирийсет и пет. Помисли си, че щеше да е истинско чудо. В Ню Йорк имаше толкова много таксита, че никога преди не му се бе налагало да прави подобни уговорки. А и никога не бе попадал два пъти на един и същи шофьор на такси.

	* * *

	В отчаянието си Рейфърд крачеше нервно нагоре-надолу. Достигнал бе до болезненото заключение, че това е най-лошият период от живота му. Не си спомняше да е изпадал дори отчасти в подобно състояние. Родителите му бяха по-възрастни от тези на връстниците му. Почувствал бе облекчение, когато за две години починаха и двамата. Не бяха със съвсем ясен разсъдък. Обичаше ги и не му бяха в тежест, но за него те умряха много по-рано, когато бяха прекарали мозъчни удари и други тежки болести. Рейфърд скърбеше за тях, когато починаха, но чувствата му бяха по-скоро сантиментални. Имаше хубави спомени, приятно му бе да приема съчувствието и да усеща добронамереността на близките, дошли на погребението. Но животът продължаваше. Сълзите, които проля, не бяха от болка и угризения. Изпитваше по-скоро носталгия и меланхолия.
	Останалата част от живота си прекара без усложнения и мъка. Пилотската професия бе възможност да постигне по-високо и добре платено положение. Нужно бе да си интелигентен, дисциплиниран, изискан. Напредваше в йерархичната стълбица по обичайния начин — военни наряди, малки самолети, а после — по-големи, реактивни и бойни. Накрая достигна върха.
	Срещна Айрин по време на военно обучение в колежа. Тя бе от ония „деца на полка“, които никога не се бунтуват. Много от връстниците й обърнаха гръб на военния живот и не искаха да имат нищо общо с него. Баща й бе загинал във Виетнам и майка й се беше омъжила отново за военен. Айрин бе живяла в почти всички военни бази на Съединените щати.
	Ожениха се, когато Рейфърд вече завършваше, а тя беше първокурсничка. Айрин напусна колежа, когато той постъпи в армията, и от този момент нататък всичко бе планирано. Клои се роди през първата година от брака им, но заради усложнения трябваше да чакат цели осем години, докато се появи малкият Рей. Рейфърд обичаше безумно и двете си деца, но трябваше да признае, че бе мечтал за момче, което да носи неговото име.
	За жалост Рейми се появи през един мрачен период от живота му. Беше на трийсет, чувстваше се остарял и никак не беше очарован, че има бременна жена. Вероятно рано посребрялата му коса, която го правеше дори още по-привлекателен, караше хората да се шегуват, че е закъснял баща. Айрин караше тежка бременност и Рейми се роди с около две седмици закъснение. Клои пък бе жизнерадостно осемгодишно момиче, така че Рейфърд се стараеше да ги избягва колкото е възможно повече.
	Тогава Айрин очевидно бе изпаднала в лека депресия и стана раздразнителна и ревлива. На работното си място Рейфърд владееше положението — слушаха го и му се възхищаваха. Даваха му най-големите и най-модерните самолети от хангарите на „Панконтинентал“. В професията си се чувстваше отлично и не му се прибираше вкъщи.
	По това време пиеше повече от всякога и бракът му бе подложен на тежки изпитания. Рейфърд често закъсняваше да се прибере и понякога дори правеше размествания в графика, за да отсъства по-дълго. Айрин го обвиняваше в изневери от всякакъв род и тъй като тя грешеше, той се бранеше яростно и изпитваше основателен гняв.
	Истината бе, че се надяваше и често мислеше именно за това, в което бе обвиняван. Измъчваше се, че въпреки привлекателната си външност и държание просто не бе в състояние да направи подобна крачка. Липсваха му такива маниери и стил. Една стюардеса му каза веднъж, че е страхотно парче, но той се чувстваше по-скоро като досаден празноглавец. Вярно че можеше да си позволи платена любов, но това бе под достойнството му. Надяваше се и си представяше старомодна любов, затова не можеше да се принизи до нещо толкова евтино като секс срещу заплащане.
	Ако Айрин знаеше колко силно му се иска да й изневери, щеше да го напусне. Беше се поувлякъл на онова коледно тържество в авиокомпанията преди да се роди Рейми, но тогава беше толкова пиян, че едва си спомняше.
	Чувството за вина и опасността да навреди на доброто си име го принудиха да намали пиенето. А когато Рейми се роди, почти престана да пие. Време бе да порасне и да поеме задълженията си на съпруг и баща така, както постъпваше като пилот и командир на самолет.
	Но сега, когато всички тези спомени преминаваха през пулсиращата му от напрежение глава, Рейфърд изживяваше най-дълбокото съжаление и разкаяние, което един мъж може да изпита. Беше се провалил. Не бе достоен за Айрин. Сега вече знаеше, макар преди да не си позволяваше да го признае, че тя никога не е била толкова наивна и глупава, колкото му се искаше. Сигурно й е било съвсем ясно колко повърхностен, незначителен и недостоен е той. И въпреки това бе останала с него, обичаше го и се бореше да запази брака им.
	Трябваше да признае, че тя се промени и стана друг човек, след като си намери нова църква и погледна сериозно на вярата. Вярно че отначало му досаждаше с проповедите си. Беше много въодушевена, искаше и той да разбере това, което бе открила. Но Рейфърд избяга. Накрая Айрин или се предаде, или се примири с факта, че няма да го приобщи с молби или ласкателства. Но когато видя нейното листче с изредените имена на близки хора, му стана ясно, че изобщо не се беше предала. Просто бе започнала да се моли за него.
	Нищо чудно, че Рейфърд така и не стигна дотам, да оскверни брака си, като се обвърже с Хати Дърам. Хати! Какъв срам изпитваше сега от това глупаво увлечение! Но Хати нямаше вина. Никога не си беше позволявала да злослови по адрес на жена му или на брака му. Никога не бе казала или направила нещо неприлично, поне не и за възрастта си. Младите обичаха да флиртуват и имаха по-свободно държание, но тя не бе нарушила общоприетите нравствени или религиозни принципи. Фактът, че бе обладан от мисли за нея, а тя едва ли подозираше, го караше да се чувства още по-голям глупак.
	Откъде идваше това усещане за вина? Двамата с Хати бяха прекарали часове наред заедно, насаме, погледите им се бяха срещали стотици пъти. Но тя никога не го покани в стаята си, нито се опита да го целуне или да задържи ръката му. Може би, ако той бе проявил повече настойчивост, тя щеше да откликне. Но кой знае. Можеше и да се почувства засегната, обидена, разочарована.
	Рейфърд поклати глава. Не само че бе пожелал жена, на която нямаше право, но и се оказа прекалено непохватен в ухажването й.
	Сега бе принуден да надникне в тъмните дълбини на душата си. Безпокоеше се за Клои. Искаше тя да си дойде невредима и се надяваше, че присъствието й вкъщи като негова собствена кръв и плът ще уталожи поне малко болката и скръбта. Знаеше, че трябва пак да хапне, но нищо не му се ядеше. Даже ухаещите, вкусни курабийки, които бе разпределил, за да му стигнат за по-дълго, вече му напомняха болезнено за Айрин. Може би ще ги остави за утре.
	Рейфърд включи телевизора, но не защото искаше да види още нещастия, а с надеждата, че ще има добри новини за някакъв ред по пътищата, за разчистени магистрали, за хора, които са успели да се свържат помежду си. След като погледа минута-две повторения на все същите, познати кадри и сюжети, той изключи телевизора. Отхвърли мисълта да се обади в „О’Хеър“ и да помоли да изтеглят колата му, тъй като не искаше телефонът да бъде зает нито минута, защото Клои може би ще се опита да се свърже с него. Минаха часове, откакто разбра, че е тръгнала от Пало Алто. Колко ли време й трябва, за да направи тези сложни прехвърляния, да стигне накрая до Озарк и оттам — през Спрингфийлд — до Чикаго? Спомни си най-стария виц на авиолиниите: Озарк, прочетено отзад напред, е Кразо. Сега не му се видя смешно.
	Скочи, когато телефонът иззвъня, но не беше Клои.
	— Съжалявам, капитане — чу гласа на Хати. — Обещах да ти се обадя, но след предишния ни разговор съм заспала и се събудих чак сега.
	— Няма нищо, Хати. Всъщност исках да…
	— Искам да кажа, че не ми се щеше да те безпокоя в такъв момент.
	— Не, няма значение. Аз просто…
	— Говори ли вече с Клои?
	— Чакам всеки момент да се обади. Наистина трябва да затворим.
	Гласът на Рейфърд прозвуча доста рязко и Хати замълча, а после рече:
	— Добре. Извини ме.
	— Ще ти се обадя, Хати.
	— Добре.
	Усети, че я е обидил. Съжаляваше за това, но не и че за момента се е отървал от нея. Знаеше, че тя иска само да помогне и да бъде мила, но не бе склонна да го изслуша. Беше сама и уплашена — точно като него. Без съмнение, вече бе разбрала нещо за семейството си. О, не! Та той дори не я попита за тях. Ще го намрази — и с право. „Какъв егоист съм!“ — помисли си той.
	Въпреки че с такова нетърпение очакваше Клои да се обади, би могъл да рискува още няколко минути, за да поговори с Хати. Набра номера й, но линията беше заета.

	* * *

	Веднага щом се прибра вкъщи, Бък се опита да позвъни на Дърк Бъртън в Лондон. Нямаше намерение да се съобразява повече с часовата разлика. Остана много учуден. Телефонният секретар на Дърк беше включен, но след обичайния сигнал се чу по-продължителен звук, който показваше, че касетата е пълна. Странно. Дърк или спеше, или…
	Не му беше минало през ума, че Дърк може да е изчезнал. Оставяше го с хиляди въпроси за Стонагъл, Карпатия, Тод-Котран и всичко останало, а беше и най-добрият му приятел от Принстън. „Дано това да е някакво съвпадение — каза си Бък. — Дано да е заминал някъде.“
	Веднага щом затвори телефона, той иззвъня. Беше Хати Дърам. Плачеше.
	— Съжалявам, че ви безпокоя, господин Уилямс. Бях си обещала никога да не ви търся на домашния ви телефон…
	— Не се притеснявай, Хати. Какво има?
	— Наистина е глупаво, но преживях нещо, а няма с кого да си поговоря. Не мога да се свържа с майка ми и сестрите ми. Просто помислих, че вие може да ме разберете.
	— Опитай тогава!
	Тя разказа на Бък за разговора си с капитан Стийл, припомни му кой всъщност беше той, как е загубил жена си и сина си и обясни, че се е забавила да му се обади пак, след като е научила добрите вести за семейството си от Бък.
	— А когато му се обадих, той ме отряза, защото чакал да се обади дъщеря му.
	— Разбирам го — опита се да вметне Бък, като изви очи от досада. Как се бе набутал в тоя клуб на самотни сърца! Нямаше ли си това момиче някоя приятелка, с която да си споделя?
	— Аз също — каза тя. — Знам, че страда за жена си и сина си, сякаш са мъртви, но той също знае, че и аз се тревожа за семейството си, а дори не ме попита.
	— Сигурен съм, че е от напрежението, скръбта и всичко останало, както каза ти…
	— Да, разбирам, но просто исках да поговоря с някого и се сетих за вас.
	— Ама, разбира се. Винаги, когато имаш нужда — излъга Бък. „О, не — помисли си — със сигурност ще си сменя телефонния номер.“ — Виж, няма да те задържам повече. И аз самият имам важно съвещание довечера.
	— Благодаря ви, че ме изслушахте.
	— Разбирам те напълно — успокои я той, макар да се съмняваше, че някога ще я разбере. Може би Хати бе по-задълбочена и разумна, когато не бе под напрежение. Надяваше се да е така.

	* * *

	Добре че телефонът на Хати даваше заето. Така Рейфърд можеше да й каже, че се е опитвал да й се обади. Но не биваше да заема повече своя телефон. Само след минута той иззвъня отново.
	— Капитане, пак съм аз. Няма да те задържам дълго, но си помислих, че може би си се опитвал да ми се обадиш, а аз говорех през това време и…
	— Всъщност наистина се опитах, Хати. Разбра ли нещо за близките си?
	— Добре са. — Тя плачеше.
	— Слава богу — каза той.
	Рейфърд се изненада от себе си. Увери я, че се радва за нея, а на практика бе стигнал до заключението, че онези, които не са изчезнали, са изключени от най-великото събитие в космическата история. Но какво можеше да й каже: „Съжалявам, че и твоето семейство е от оставените“?
	Когато разговорът свърши, Рейфърд остана до телефона с натрапчивото усещане, че този път със сигурност е пропуснал обаждането на Клои. Това го влудяваше. Стомахът му къркореше. Знаеше, че трябва да хапне, но бе решил да отлага колкото е възможно. Надяваше се, когато Клои пристигне, да ядат заедно. Каквато си беше, със сигурност не бе сложила и залък в устата си.


>	Девета глава

	Тази вечер системата за подсъзнателно събуждане не задейства, но към 8:45 ч., раздърпан и разчорлен, Бък все пак успя да стигне до редакцията и веднага започна да се извинява за закъснението. Не беше се излъгал. Шефовете на отделите негодуваха. Хуан Ортис, който отговаряше за международната политика, бе раздразнен, че Бък ще се занимава с конференцията на високо равнище, която той планираше да отрази след две седмици.
	— Евреите националисти обсъждат един проблем, който следя от години — гневеше се той. — Кой можеше и да предположи, че ще предприемат действия за създаване на единно световно правителство? Дори само фактът, че обсъждат този въпрос, вече има решаващо значение. И именно защото идеята им е революционна, те организират срещата си тук, а не в Йерусалим или в Тел Авив. Повечето националисти от Израел смятат, че Свещената земя вече е прекалила с щедростта си. Това наистина е историческо събитие.
	— Тогава какво те притеснява? — попита Планк. — Защо най-добрият ни репортер да не участва в разработката на уводната статия?
	— Защото _аз_ съм най-добрият в тази област.
	— Опитвам се да открия връзката между всички тези конференции и събития — оправда се Планк.
	Джими Борланд, завеждащият отдел „Религия“, също се намеси:
	— Разбирам съображенията на Хуан, но аз трябва да отразя две срещи по едно и също време. Нужна ми е помощ.
	— Е, това е вече напредък — одобри Планк.
	— Но ще бъда откровен, Бък — добави Борланд. — Искам да имам думата при последната редакция.
	— Разбира се — побърза да обещае Планк.
	— Чакайте, по-кротко — каза Бък. — Не можете да ме третирате като обикновен репортер, който просто отразява събитията. Имам свое виждане за предстоящите срещи и не се опитвам да плувам във ваши води. Няма да подготвям материалите за отделните конференции. Искам да открия някаква съгласуваност, да потърся по-дълбокия смисъл или общия знаменател между тези събития. Джими, твоите две групи — религиозните евреи, които искат да възстановят храма, и икуменистите, които се борят за някаква единна световна религия — няма ли да влязат в противоречие помежду си? Ще има ли религиозни евреи…
	— Ортодоксални.
	— Добре, ортодоксални евреи на икуменическата конференция за единна световна Църква? Защото този възглед според мен противоречи на идеята за възстановяване на храма.
	— Е, поне разсъждаваш като специалист по религиозните въпроси — каза Джими. — Това звучи насърчително.
	— И какво смяташ ти?
	— Не знам. Именно това е най-интересното — срещите ще се състоят по едно и също време в един и същ град. Звучи твърде хубаво, за да е истина.
	Финансовият редактор Барбара Донахю сложи край на спора.
	— И друг път сме водили подобни дискусии, Стив — каза тя. — Оценявам начина, по който даваш възможност на всеки от нас да изпусне парата без последствия. Но на всички ни е ясно, че участието на Бък вече е решено, така че нека да оближем раните си и да продължаваме нататък. Ако всеки задвижи нещата в собствения си отдел и допринесе за подготвянето на водещата статия, мисля, че от това ще спечелим всички. По-добре да се хващаме на работа.
	Дори Ортис кимна одобрително, макар и, както се стори на Бък, малко неохотно.
	— Бък ще бъде на предната линия — поде Планк. — Поддържайте връзка с него, а той ще докладва на мен. Имаш ли да кажеш нещо, Бък?
	— Едно голямо благодаря — отвърна Бък с печален тон, което предизвика всеобщ кикот. — Барбара, твоите финансисти се събират в седалището на ООН, както когато обсъждаха трите основни парични единици, нали?
	Тя кимна:
	— Да, на същото място, а и хората са почти същите.
	— Доколко Джонатан Стонагъл е вътре в играта?
	— Искаш да кажеш — официално?
	— Е, всеки знае, че е предпазлив. Но въпросът е дали упражнява някакво влияние.
	— Има ли огън без дим?
	Бък се подсмихна и драсна нещо в бележника си.
	— Приемам това за положителен отговор. Ще се завъртя около този случай, може би ще се опитам да се добера до Даймънд Джон.
	— Желая ти успех, въпреки че е малко вероятно да му видиш физиономията.
	— Но все пак ще е тук, нали, Барбара? Не беше ли отседнал в хотел „Плаза“ последния път?
	— Ти наистина си в течение — призна тя.
	— Не, просто всеки ден привикваше по един от най-големите шефове в апартамента си.
	Хуан Ортис вдигна ръка.
	— Следя внимателно мисълта ти, Бък, и нямам нищо лично срещу теб. Но не виждам начин да се съчетаят отделните събития, без да се измисли някаква вътрешна връзка. Ако искаш да напишеш статия за четири важни международни конференции, свикани в нашия град почти по едно и също време, добре. Но да търсиш общото между тях би било пресилено.
	— Ако се убедя, че не са свързани, няма да пиша обобщаващ материал — отвърна му Бък. — Така ще е справедливо, нали?

	* * *

	Към скръбта на Рейфърд Стийл се прибави и безпокойство. Къде ли е Клои? Не беше на себе си от притеснение. Прекара целия ден вкъщи — сновеше нагоре-надолу, мислеше, страдаше. Чувстваше се ненужен и безпомощен. От „Панконтинентал“ му казаха, че колата му вероятно ще бъде освободена, когато се върне от полета в края на седмицата. Новините по телевизията показваха значителен напредък при разчистването на пътищата и пускането на градския транспорт. Но гледката още дълго щеше да напомня за случилото се. Кранове и ремонтни машини не бяха в състояние да разчистят всичко и разкривените останки от катастрофирали превозни средства се трупаха на купчини край пътищата и магистралите.
	Когато Рейфърд най-после реши да се обади в църквата на жена си, беше станало късно и за негово облекчение нямаше с кого да разговаря. Както се надяваше, на телефонния секретар бе записано ново съобщение и гласът на мъжа звучеше малко уплашено:
C>
	Свързали сте се с църквата „Нова надежда“. Замисляме ежеседмични срещи за изучаване на Библията, но засега ще се събираме само веднъж — всяка неделя от 10 часа сутринта. Тъй като всички служители в църквата, с изключение на мен и по-голямата част от паството изчезнаха, малцината останали ще се грижим за поддръжката на сградата, както и ще разпространяваме видеокасетата, която нашият пастир подготви за времена като тези. Можете да се отбиете в канцеларията по всяко време, за да получите касетата безплатно. Очакваме ви в неделя сутрин.
C$
	„Ами да — помисли си Рейфърд, — този пастир често говореше за Грабването на вярващите.“ Ето защо Айрин бе така очарована от идеята да се отправи послание към онези, които ще бъдат оставени. Ще трябва двамата с Клои да си вземат една касета. Надяваше се, че и тя ще е толкова заинтригувана да научи истината, колкото бе той.
	Рейфърд се вторачи в тъмнината през прозореца. Точно в този момент Клои слизаше от едно такси и плащаше на шофьора. Беше оставила големия си куфар на земята. Рейфърд изтича навън, както си беше по чорапи, и я взе в прегръдките си.
	— О, тате — изплака тя, — как сте вкъщи?
	Той поклати глава.
	— Не искам да чувам това — извика Клои, като се отскубна от него и погледна към къщата, сякаш очакваше майка й и брат й да се появят на прага.
	— Останахме само двамата с теб, Клои — прошепна Рейфърд и те заплакаха в тъмнината.

	* * *

	Бък Уилямс успя да открие следите на Дърк Бъртън едва в петък. Обади се в лондонската борса и се свърза със завеждащия отдела, в който работеше Дърк.
	— Трябва да ми кажете точно кой сте и конкретно — каква е връзката ви с господин Бъртън, преди да ви съобщя къде се намира той — предупреди го Найджъл Ленард. — Длъжен съм също така да ви предупредя, че този разговор се записва.
	— Моля?
	— Записвам нашия разговор, господине. Ако не сте съгласен, можете да прекъснете.
	— Не ви разбирам.
	— Какво има за разбиране? Не знаете ли какво е запис?
	— Разбира се и аз също смятам да направя запис, ако нямате нищо против.
	— Всъщност _имам_, господин Уилямс. Защо ви е притрябвало да ме записвате?
	— А на _вас_?
	— Ние сме в неблагоприятно положение и проучваме всички възможни следи.
	— Какво положение? И Дърк ли е сред изчезналите?
	— Де да беше така!
	— Говорете.
	— Първо трябва да знам защо се интересувате.
	— Стари приятели сме. Съученици от колежа.
	— Кой колеж?
	— Принстън.
	— Добре. Кой випуск?
	Бък отговори и на този въпрос.
	— Така. Кога за последен път говорихте с него?
	— Не помня точно. Изпращахме си съобщения по гласовата поща.
	— С какво се занимавате?
	Бък се поколеба.
	— Журналист съм в списание „Глобъл Уикли“ в Ню Йорк.
	— А интересът ви журналистически ли е?
	— Не изключвам и такава възможност — отвърна Бък, като се стремеше да скрие гнева си, — но не мога да си представя, че приятелят ми, колкото и важен да е за мен, ще представлява интерес за моите читатели.
	— Господин Уилямс — каза предпазливо Найджъл, — позволете ми да заявя най-категорично, като имам предвид и двата записа, че това, което ще кажа, е напълно неофициално. Разбирате ли ме?
	— Аз…
	— Тъй като съм наясно, че както във вашата страна, така и в Обединеното кралство всичко, което е заявено неофициално, не може да се публикува.
	— Дадено — отсече Бък.
	— Моля?
	— Казвам — дадено. Това е неофициално. И така — къде е Дърк?
	— Тялото на господин Бъртън бе открито тази сутрин в дома му. Починал е от огнестрелна рана в главата. Съжалявам, защото сте му приятел, но самоубийството бе доказано.
	Бък направо онемя.
	— Доказано от кого? — едва успя да попита.
	— От властите.
	— Кои власти?
	— Скотланд ярд и охраната на борсата.
	„Скотланд ярд? Ще видим тази работа“ — помисли си Бък.
	— А защо и борсата участва?
	— Защитаваме информацията и служителите си, господине.
	— Знаете много добре, че самоубийството е изключено.
	— Защо трябва да знам?
	— Ако сте му началник, значи сте наясно.
	— След изчезванията станаха безброй самоубийства.
	Бък клатеше глава така енергично, сякаш Найджъл можеше да го види през океана.
	— Дърк не се е самоубил и вие го знаете.
	— Разбирам чувствата ви, но ние с вас едва ли знаем какво е мислил господин Бъртън. С него бяхме близки, но не мога по никакъв начин да оспорвам заключенията на медицинската експертиза.
	Бък рязко затвори телефона и се втурна в кабинета на Стив Планк. Каза му какво беше научил.
	— Това е ужасно — отвърна Стив.
	— Имам една връзка в Скотланд ярд. Човекът познава Дърк, но не искам да говоря за това по телефона. Нека Мардж да ми запази място за следващия полет до Лондон. Ще се върна за всички важни конференции тук, но сега непременно трябва да отида.
	— Ако успееш да хванеш някой полет. Не знам дали летище „Кенеди“ изобщо е отворено.
	— А „Ла Гуардия“?
	— Питай Мардж. Нали знаеш, че Карпатия пристига утре.
	— Ти каза, че бил дребна риба. Сигурно ще е още тук, когато се върна.

	* * *

	Рейфърд Стийл не успя да убеди дъщеря си да излязат от къщи. Клои прекара часове в стаята на брат си, а после в спалнята на родителите си. Избра още някои от личните им вещи и ги прибави към кутиите със спомени, които баща й бе приготвил. На Рейфърд много му дожаля за нея. Тайно се надяваше, че тя ще му бъде утеха. И знаеше, че ще бъде така. Но засега Клои имаше нужда от време, за да свикне със загубата. След като се наплака, беше готова да си поговорят. И когато се върнаха толкова назад в спомените си, че Рейфърд не знаеше дали сърцето му ще понесе следващия разказ, тя внезапно смени темата и заговори за изчезванията.
	— Татко, в Калифорния почти вярват в теорията за извънземно нашествие.
	— Шегуваш се.
	— Не. Може би ти не я приемаш, защото си бил винаги толкова практичен и така скептично настроен към всичко, което пишат вестниците. Аз също не мога да повярвам. Искам да кажа, че сигурно трябва да е нещо свръхестествено или нещо от друг свят, но…
	— Но какво?
	— Ако някакви извънземни сили са в състояние да направят всичко това, те би трябвало да могат и да се свържат с нас. Няма ли да решат да ни завладеят или да поискат откуп, или просто да ни принудят да вършим нещо за тях?
	— Кои например? Марсианците ли?
	— Татко! Не казвам, че вярвам в това. Напротив, не вярвам. Но няма ли логика в разсъжденията ми?
	— Не е нужно да ме убеждаваш. Признавам, че преди седмица не можех и да си представя подобно нещо, но сега цялата ми логика просто рухна.
	Рейфърд се надяваше, че Клои ще го попита какво е неговото обяснение. Не искаше да започва веднага с разсъждения на тема религия. Тя беше против религията още от годините в гимназията, когато престана да ходи на църква и двамата с Айрин се отказаха да спорят с нея. Беше добро дете, никога не създаваше проблеми. Имаше достатъчно добър успех, за да получава стипендия. Вярно че от време на време закъсняваше и докато беше в гимназията, премина през период на бурни любовни увлечения, но никога не им се бе налагало да я освобождават от затвора под гаранция, а и нямаше никакви доказателства, че взема наркотици. Но баща й все не беше доволен.
	Рейфърд и Айрин забелязваха, че Клои неведнъж се прибира от купон пийнала и през нощта повръща в банята. Първия път се направиха, че не са я усетили. Решиха, че е достатъчно уравновесена, за да не повтори поведението си. Но когато се случи пак, Рейфърд реши да си поговори с нея.
	— Знам, знам, знам. О, татко, моля те, само не ми натяквай.
	— Не ти натяквам. Просто искам да съм сигурен, че няма да шофираш, когато си пила.
	— Естествено, че няма.
	— И че знаеш колко глупаво и опасно е да прекаляваш с пиенето.
	— Мислех, че няма да ми натякваш.
	— Само ми кажи, че знаеш всичко това.
	— Мисля, че вече го казах.
	Той поклати глава и замълча.
	— Добре де, добре. Кажи си всичко. Докажи колко си загрижен.
	— Не се подигравай с мен — отвърна той. — Някой ден и ти ще имаш деца и няма да знаеш какво да им кажеш или какво да направиш. Когато обичаш някого с цялото си сърце и единственото, което те интересува, е той да е добре…
	Нещо заседна на гърлото му. За първи път през съзнателния си живот не можеше да продължи защитата си. Не му се бе случвало, когато спори с Айрин. Тогава той се отбраняваше енергично, защото искаше да докаже колко много държи на нея. Но с Клои беше друго — той наистина искаше да й каже най-важното, да я предпази от самата нея, да я накара да разбере, че я обича. Но нещо все не се получаваше. С назидателния си тон сякаш я мъмреше, порицаваше, наказваше. И това съзнание му попречи да продължи.
	Макар да не го бе планирал, този несъзнателен емоционален изблик подейства на Клои. Месеци наред тя странеше и от двамата си родители. Беше навъсена и студена, саркастична и предизвикателна. Изтъкваше независимостта си. Ясно му бе, че тя расте и се изгражда като личност, но това беше време на болка и страх.
	Тогава той се опита да се съвземе и да излезе от неловкото положение — прехапа устни и си пое дълбоко дъх. В този момент Клои се хвърли към него и, както правеше като малка, уви ръце около шията му.
	— О, татко, не плачи. Зная, че ме обичаш. Зная, че си загрижен за мен. Не се тревожи. Взимам си бележка и вече няма да постъпвам толкова глупаво. Обещавам.
	Двамата се разридаха и това ги свърза както никога преди. Рейфърд не си спомняше от тогава да я беше наказвал или порицавал. Тя не се върна в църквата, но по това време и той самият се бе отдръпнал. Баща и дъщеря се сближиха много и тя все повече заприличваше на него. Айрин се шегуваше, че всяко от децата им си има любим родител.
	Сега, само няколко дни след като двамата с Рейми бяха изчезнали, Рейфърд таеше надеждата, че онова приятелство между него и Клои, започнало така емоционално през юношеските й години, ще се възобнови и те ще могат да говорят свободно. Нима имаше нещо по-важно от това, което се случи? Сега му беше ясно какво мислят калифорнийците и лудите й приятелчета от колежа. Нищо ново. Открай време беше разбрал, че жълтите вестници упражняваха такова влияние върху жителите на западното крайбрежие, каквото имаха „Чикаго Трибюн“ или дори „Ню Йорк Таймс“ върху хората от Средния запад.
	В късния петъчен следобед Рейфърд и Клои, макар и неохотно, стигнаха до заключението, че ще трябва да хапнат нещо. Двамата се разшетаха в кухнята, като забъркаха здравословна смес от плодове и зеленчуци. Докато работеха мълчаливо, той усети спокойствие и облекчение. Имаше и болка, разбира се, защото всичко, свързано с домакинството, му напомняше за Айрин. Когато седнаха да ядат, по навик всеки зае обичайното си място в двата края на масата. Така другите две празни места изпъкнаха още повече.
	Рейфърд забеляза, че Клои пак помръкна. Разбираше я, защото и той изпитваше същото. Не бяха изминали чак толкова много години от времето, когато семейството се хранеше заедно три, дори четири пъти в седмицата. Айрин винаги сядаше от лявата му страна, Рейми се разполагаше отдясно, а Клои — точно срещу него. От тишината и празнотата сега въздухът просто вибрираше.
	Рейфърд яде лакомо и унищожи огромна част от салатата. Клои хапна малко и скоро заплака тихо, с наведена глава, а сълзите й се стичаха по бузите. Когато баща й я хвана за ръката, тя скочи, седна в скута му, скри лицето си и се разрида силно. С болка в сърцето Рейфърд я залюля и не спря, докато тя не се успокои.
	— Къде ли са? — изстена Клои.
	— Искаш да знаеш къде мисля, че са? Наистина ли? — попита я той.
	— Разбира се.
	— Смятам, че са на небето.
	— Е, татко! В училище имаше някакви откачалки, които твърдяха същото, но щом знаят толкова много, защо и те не са отишли там?
	— Може би са осъзнали грешките си, но са пропуснали своя шанс.
	— Мислиш, че така е станало и с нас? — запита Клои, като се върна обратно на мястото си.
	— Страхувам се, че е така. Не ти ли казваше майка ти как вярва, че един ден Исус ще се върне и ще отведе Своите на небето, преди да умрат.
	— Така е, но тя винаги е била по-религиозна от всички нас. Понякога си мислех, че е малко отнесена.
	— Добре казано.
	— А?
	— Тя беше отнесена от тук, Клои. Рейми също.
	— Ама ти наистина ли вярваш в това?
	— Да.
	— То е също толкова налудничаво, колкото и теорията за марсианското нашествие.
	Рейфърд почувства нужда да се защити:
	— Добре, а каква е _твоята_ теория?
	Клои заговори, както беше с гръб към него и разчистваше масата.
	— Откровено си признавам, че нямам обяснение.
	— Е, излиза, че аз не съм откровен, така ли?
	Клои се обърна и го погледна. Лицето й изразяваше съчувствие.
	— Нима не разбираш, татко? Мислите ти се въртят около най-безболезнената възможност. Ако можехме да гласуваме, аз щях да избера мама и Рейми да са на небето, при Бога, да седят на своите облачета и да свирят на арфи.
	— Искаш да кажеш, че се самозаблуждавам?
	— Не те упреквам, но трябва да признаеш, че това е доста пресилено.
	Сега вече Рейфърд наистина се ядоса.
	— Какво може да бъде по-пресилено от това, че хората изчезват мигновено и оставят след себе си само дрехите си? Кой друг би могъл да го направи? Преди години щяхме да го припишем на руснаците, щяхме да кажем, че са разработили някаква свръхмодерна технология — смъртоносен лъч, който поразява само човешка плът. Но вече няма съветска заплаха, а и самите руснаци също загубиха много хора. И как това нещо… каквото и да е то — как избра кого да вземе и кого да остави?
	— Твърдиш, че единственото логично обяснение е Бог, Който е взел вярващите и е оставил всички нас?
	— Да, точно така.
	— Не искам да чувам подобно нещо.
	— Клои, нашето собствено семейство е отличен пример за онова, което се случи. Ако моите думи са верни, логично е двамата взети да са Рейми и майка ти, а оставените да сме аз и ти.
	— Мислиш, че съм чак такава грешница?
	— Виж, Клои. Каквато си ти, такъв съм и аз. Не те съдя. Ако съм прав, ние с теб сме пропуснали нещо. Винаги съм се смятал за християнин, защото така съм възпитан и защото не съм евреин.
	— А сега казваш, че всъщност не си християнин?
	— Ами, мисля, че християните си отидоха.
	— Значи и аз не съм християнка?
	— Ти си моя дъщеря и си единственият член на семейството ми, който остана заедно с мен. Обичам те повече от всичко на света. Но ако християните са си отишли, а всички други са останали, значи никой от нас двамата не е християнин.
	— Имаш предвид някакви „свръххристияни“?
	— Да, истински християни. Очевидно Бог е взел тези, които е разпознал като истински вярващи. По какъв друг начин да го кажа?
	— А какъв е всъщност Бог? Някакъв побъркан, садистичен диктатор?
	— Внимавай, мила. Мислиш, че греша. А ако все пак съм прав?
	— Тогава Бог е злобен, подъл и жесток. Кой ще пожелае да отиде на небето с такъв Бог?
	— Аз — ако там са майка ти и Рейми.
	— И аз искам да съм с тях, тате. Но кажи, връзва ли се това с представата за любещ, милостив Бог? Докато ходех на църква, се уморих да слушам колко силна е Божията любов. Та Той никога не отвърна на _моите_ молитви. Нито веднъж не усетих, че мисли за мен или че ме обича. Ти казваш, че имам право. А Той явно не смята така. Не отговарям на изискванията и затова съм от оставените. Надявам се теорията ти да не е вярна.
	— Но ако аз греша, Клои, кой тогава е прав? Къде са всички тези хора?
	— Виждаш ли? Хванал си се за тая небесна история, защото те кара да се чувстваш по-добре. Но на мен не ми е по-добре. Не вярвам в нея. Дори не искам да слушам за това.
	Рейфърд се отказа да спори с нея и отиде да гледа телевизия. Редовната програма беше възстановена само частично, но успя да хване новинарската емисия. Направи му впечатление странното име на новоизбрания румънски президент, за когото беше чел някъде. Карпатия. Очакваше се да пристигне на летище „Ла Гуардия“ в Ню Йорк в събота, а в понеделник да даде пресконференция, след което да говори пред съвета на Обединените нации.
	Значи летище „Ла Гуардия“ вече е отворено. По-късно тази вечер Рейфърд трябваше да излети от там с допълнително планиран полет. Той се обади в „Панконтинентал“ на „О’Хеър“.
	— Хубаво, че звъннахте — зарадва се диспечерът. — Тъкмо щях да ви въртя. Летели ли сте скоро на 757?
	— Не. Преди летях доста редовно с тях, но сега предпочитам 747. Тази година не съм управлявал 757.
	— Само такива ще пуснем на изток тази събота и неделя. Ще трябва да потърсим друг пилот. А вие си припомнете 757, просто за да има взаимозаменяемост.
	— Ще бъде изпълнено. Какво друго има за мен?
	— Искате ли един полет до Атланта и обратно в понеделник?
	— С какъв самолет?
	— 747.
	— Чудесно. Ще ми кажете ли дали има едно свободно място?
	— За?
	— Член на семейството.
	— Момент, да проверя.
	Рейфърд чу шума от клавишите и разсеяния глас на диспечера.
	— Докато проверявам, да ви съобщя, че е постъпила молба от човек от вашия екипаж да бъде включен в следващия ви полет. Само че тя май мислеше, че ще летите довечера. Логан — Ню Йорк и обратно.
	— Кой? Хати Дърам ли?
	— Чакайте да видя. Да.
	— Тя включена ли е в полета Бостън — Ню Йорк?
	— Ъ-хъ.
	— Аз пък не съм, значи въпросът остава висящ.
	— Предполагам. Вие имате ли някакви предпочитания?
	— Моля?
	— Мисля, че тя пак ще се обади. Имате ли нещо против да я включим в някой от предстоящите ви полети?
	— Е, няма да е Атланта, нали? Много скоро е.
	— Така е.
	Рейфърд въздъхна.
	— Не, нямам нищо против. Всъщност, почакай. Ако трябва да стане, нека стане.
	— Не ви разбирам, капитане.
	— Искам да кажа, че ако се падне на моя полет по нормалната процедура, няма да имам нищо против. Но нека не правим никакви допълнителни номера, за да нагласим нещата.
	— Сега разбрах. А и както изглежда на полета до Атланта ще се намери място за вашия човек. Име?
	— Клои Стийл.
	— Слагам я в първа класа, но ако местата се продадат, знаете, че ще трябва да отиде някъде по-назад.
	Рейфърд тъкмо затвори телефона и Клои влетя в стаята.
	— Няма да летя довечера — каза той.
	— Това добра вест ли е, или не?
	— Радвам се, защото ще мога да прекарам повече време с тебе.
	— След начина, по който се държах? Мислех, че няма да искаш да ме виждаш, нито да говориш с мен.
	— Клои, знаеш, че можем да говорим открито помежду си. Ние сме семейство. Изобщо не искам да се делим. Имам полет до Атланта и обратно в понеделник. Запазил съм ти място в първа класа, ако искаш да дойдеш.
	— Разбира се.
	— Ще ми се да не беше казвала само едно нещо.
	— Кое е то?
	— Че дори не искаш да помислиш върху моята теория. Винаги са ти харесвали възгледите ми. Не става въпрос за това, че сега не приемаш обяснението ми. Може би не знам достатъчно, за да го изразя ясно. Но майка ти говореше за това. Веднъж дори ме предупреди, че дори и да не знам със сигурност дали ще бъда взет, когато Христос се върне за вярващите, не бива да се надсмивам.
	— Но ти се подиграваше!
	— Така беше. Но няма да се повтори.
	— Виж, тате. Аз не се надсмивам. Просто не мога да приема това разбиране.
	— Добре е, че го казваш открито. Но не се заричай, че дори няма да помислиш над него.
	— Добре, а ти помисли ли върху теорията за извънземното нашествие?
	— Откровено казано — да.
	— Шегуваш се.
	— Премислил съм всичко. Случилото се до такава степен надхвърля всички човешки представи, че не знаеш как изобщо да го тълкуваш.
	— Добре, ако си взема думите назад, какво ще означава това? Че изведнъж ще се превърнем в религиозни фанатици, ще тръгнем на църква, какво още? А откъде да знам дали не е твърде късно? Ако си прав, може би сме пропуснали своя шанс завинаги.
	— Точно това трябва да разберем, не мислиш ли? Нека проверим има ли нещо вярно в тази теза. Ако има, единственото нещо, към което ще се стремим, е да разберем дали някога ще можем да бъдем отново с мама и Рейми.
	Клои тръсна глава.
	— Ех, татко, не знам.
	— Слушай, обадих се в църквата, където ходеше майка ти.
	— О, не.
	Той й разказа за видеозаписа, който предлагаха.
	— Какво? Видеозапис, предназначен за оставените? Моля ти се!
	— Ти си скептично настроена и това, съвсем естествено, ти звучи смешно. Аз обаче не виждам друго логично обяснение и нямам търпение да видя записа.
	— Ти си отчаян.
	— Разбира се, че съм. А нима ти не си?
	— Нещастна съм и съм уплашена, но не съм толкова отчаяна, че да си изгубя ума. Съжалявам, татко. Не ме гледай така. Не те упреквам, че искаш да видиш онази касета. Няма да ти преча, а ти не се тревожи за мене.
	— Ще дойдеш ли с мен?
	— Предпочитам да не идвам. Но ако настояваш…
	— Можеш да изчакаш в колата.
	— Не това е причината. Не ме е страх да се срещна с някой, който мисли различно от мен.
	— Добре, утре отиваме там. — Рейфърд сложи край на спора. Реакцията й го разочарова, но бе твърдо решен да следва плана си — както за нейно, така и за свое добро. Ако беше прав, не искаше точно сега да предава дъщеря си.


>	Десета глава

	Камерън Уилямс стигна до заключението, че не бива да се обажда на общия им познат с Дърк от Скотланд Ярд, преди да напусне Ню Йорк. През последните дни комуникациите бяха затруднени, а и след странния разговор с шефа на Дърк не искаше да рискува да бъде подслушван. В никакъв случай не можеше да си позволи точно сега да излага на риск връзката си в Скотланд Ярд.
	Като обичайна предпазна мярка Бък взе истинския наред с фалшивите си паспорти. Качи се на късния полет до Лондон, който тръгваше от „Ла Гуардия“ в петък вечерта и пристигна на летище „Хийтроу“ в събота сутринта. Регистрира се в хотел „Тависток“ и спа до късно следобед. След това тръгна да търси истината за смъртта на Дърк.
	Първо се обади в Скотланд Ярд и потърси своя познат Алан Томпкинс, оперативен работник от среден ранг. Бяха почти на една възраст. Томпкинс бе слаб, чернокос, леко сбръчкан следовател — Бък го интервюира във връзка с една статия за тероризма във Великобритания.
	Бяха си допаднали и дори веднъж отидоха на кръчма заедно с Дърк. Тримата станаха приятели и се събираха винаги когато Бък идваше в Лондон. Но сега, по телефона, той се опита да говори така, че Алан да схване бързо и да не се издаде, че са близки. Не беше изключено линията да се подслушва.
	— Господин Томпкинс, вие не ме познавате, но името ми е Камерън Уилямс от списание „Глобъл Уикли“.
	И преди Алан да се изсмее и да поздрави приятеля си, Бък побърза да продължи:
	— Дойдох в Лондон, за да подготвя статия за международната конференция на ООН по проблемите на световното парично обръщение.
	Гласът на Алан прозвуча сериозно.
	— С какво мога да ви бъда полезен? Какво общо има това със Скотланд Ярд?
	— Проблемът е, че не мога да открия лицето, от което искам да взема интервю. Подозирам нечиста игра.
	— А лицето е?
	— Дърк Бъртън. Работи на борсата тук.
	— Ще направя някои проучвания и ще ви се обадя.
	След няколко минути телефонът на Бък иззвъня.
	— Тук е Томпкинс от Скотланд Ярд. Бихте ли дошли да поговорим?

	* * *

	Рано сутринта в събота Рейфърд Стийл отново се обади от Маунт Проспект, Илинойс, в църквата „Нова надежда“. Този път един мъж вдигна телефона. Рейфърд се представи като съпруг на една жена, която е членувала в църквата.
	— Да, познавам ви, господине — каза мъжът. — Срещали сме се. Аз съм Брус Барнс, помощник-пастирът на църквата.
	— А, да. Здравейте.
	— Казахте „е членувала“. Означава ли това, че Айрин вече не е между нас?
	— Да, а също и нашият син.
	— Малкият Рей, така ли беше?
	— Точно така.
	— Имахте и по-голяма дъщеря, нали? Тя не посещаваше църквата.
	— Да, Клои.
	— А тя…?
	— … е тук с мен. Питах се как вие обяснявате всичко това. Колко от вашите хора са изчезнали? Още ли се събирате? Такива неща. Разбрах, че в неделя ще има служба и че предлагате този видеозапис…
	— Ами, в такъв случай вие знаете почти всичко, господин Стийл. Почти всички членове или редовни посетители на тази църква са изчезнали. Аз съм единственият от служителите, който остана. Помолих няколко жени да ми помагат в канцеларията. Нямам представа колко души ще дойдат в неделя, но ще се радвам да ви видя отново.
	— Много ме интересува тази видеокасета.
	— С удоволствие ще ви дам една още сега. Точно нея ще обсъждаме в неделя сутринта.
	— Не знам как да ви попитам, господин Барнс.
	— Брус.
	— Брус. Ще проповядвате или какво…?
	— Не, ще разискваме. Ще пусна записа за онези, които не са го гледали, а после ще го обсъдим.
	— Но вие… Искам да кажа — как си обяснявате факта, че вие самият сте още тук?
	— Има само едно възможно обяснение, господин Стийл. Бих предпочел да говорим за него лично. Ако ми кажете кога точно ще дойдете за касетата, ще се постарая да бъда тук.
	Рейфърд обеща, че следобед той, а вероятно и двамата с Клои ще се отбият при него.

	* * *

	Алан Томпкинс чакаше във фоайето на Скотланд Ярд. Когато Бък пристигна, те се ръкуваха официално, качиха се в стар, порутен седан и с доста висока скорост се отправиха към една мрачна кръчма, отдалечена на няколко километра.
	— Нека не разговаряме, докато стигнем там — предупреди Алан, като непрекъснато поглеждаше в огледалото за обратно виждане. — Трябва да се съсредоточа.
	Бък никога не бе виждал приятеля си толкова напрегнат. Беше направо изплашен.
	Двамата си взеха по халба тъмна бира и седнаха в един отдалечен ъгъл на заведението. Алан не се и докосна до чашата си. Бък, който не бе хапвал нищо откакто слезе от самолета, изпи своята бира на един дъх, а после пресуши и Алановата. Когато сервитьорката дойде за празните чаши, Бък си поръча сандвич. Алан не искаше нищо. Като си знаеше мярката, Бък реши да изпие една сода.
	— Със сигурност ще налея масло в огъня — започна Алан, — но съм длъжен да те предупредя, че това е мръсна история и е добре да стоиш колкото може по-далече.
	— Вярно е, че още повече разпалваш огъня в мен — възкликна Бък. — Кажи, какво става?
	— Ами, твърди се, че е самоубийство, но…
	— Но двамата с теб много добре знаем, че това са абсолютни глупости. Какви са доказателствата? Беше ли на местопрестъплението?
	— Да, бях. Прострелян в слепоочието, намерен с пистолет в ръка. Няма предсмъртно писмо.
	— Нещо да липсва?
	— На пръв поглед — не, но, Камерън, знаеш как стоят нещата…
	— Не, не знам.
	— Хайде, хайде. Дърк беше спец по теориите за световния заговор. Непрекъснато душеше около Тод-Котран и връзките му с другите световни финансисти, проучваше ролята му в конференцията за трите валутни потока, разнищваше даже отношенията му с вашия Стонагъл.
	— Алан, за тая работа си има книжки. На някои хора им е станало хоби да приписват всички беди на мафията или масонската ложа. Дърк смяташе, че Тод-Котран и Стонагъл се числят към нещо, което той наричаше Съвета на десетте или Съвета на мъдреците. Е, и какво? Безобидна работа.
	— Но когато един служител, няколко нива под ръководството на стоковата борса, се опита да свърже името на шефа си с някой от тези заговори, то този служител вече има проблем.
	Бък въздъхна.
	— Добре де, може да го мъмрят, дори да го уволнят. Но как така изведнъж умира или е докаран до самоубийство?
	— Ще ти кажа нещо, Камерън — промълви Алан. — Сигурен съм, че е убит.
	— И аз съм напълно сигурен. Мисля, че щях да усетя, ако наистина беше искал да се самоубива.
	— Опитват се да го обяснят със скръбта от загубата на близки по време на масовите изчезвания. Но няма да мине. Доколкото знам, не е загубил никой от близките си.
	— Но знаеш, че е убит. Доста силни думи за един следовател.
	— Знам, защото го познавах, а не защото съм следовател.
	— Това няма да мине — сряза го Бък. — И аз мога да кажа, че го познавах и не е възможно да се е самоубил, но веднага ще ми обяснят, че съм предубеден.
	— Камерън, толкова е просто, че щеше да е дори банално, ако Дърк не ни бе приятел. Помниш ли за какво му се подигравахме винаги?
	— За много неща. Защо?
	— Смеехме му се, че е толкова непохватен.
	— Да. И?
	— Ако сега беше с нас, къде щеше да седи?
	На Бък изведнъж му просветна. Разбра накъде биеше Алан.
	— Щеше да седне от лявата ми страна, а беше непохватен, защото бе левичар.
	— Беше прострелян в дясното слепоочие, а така нареченото оръжие на самоубийството беше намерено в дясната му ръка.
	— Добре, и какво казаха твоите шефове, когато им обясни, че е бил левичар и че това със сигурност е убийство?
	— Ти си първият, на когото казвам.
	— Алан! Какво говориш?
	— Нищо, просто обичам семейството си. Родителите ми са още живи. Имам по-големи брат и сестра. Имам и бивша съпруга, която продължавам да обичам. Лично аз бих я удушил, но не искам някой друг да й стори зло.
	— От какво се боиш?
	— От този, който стои зад убийството на Дърк.
	— Но зад тебе е целият Скотланд Ярд, човече! Твърдиш, че си упълномощен да прилагаш закона. Нима ще оставиш този случай да ти се изплъзне просто така?
	— Да, и ти ще направиш същото.
	— Не! Няма да мога да живея спокойно.
	— Ако предприемеш нещо, изобщо няма да оживееш.
	Бък махна с ръка на сервитьорката и когато тя се приближи, поръча чипс. Донесе му пълна догоре чиния с мазни пържени картофи. Точно това му трябваше. Бирата му бе подействала, а сандвичът се оказа недостатъчен да я неутрализира. Главата му олекна и със сигурност скоро нямаше да почувства глад.
	— Слушам те — прошепна той. — Какво се опитваш да ми кажеш? Кой иска да се докопа до тебе?
	— Едва ли ще ми повярваш, а и никак няма да ти хареса.
	— Няма причина да не ти вярвам, а и без това тази работа никак не ми харесва. Така че, давай — изплюй камъчето.
	— Смъртта на Дърк беше определена като самоубийство и толкова. Тялото беше кремирано и всички следи вече са заличени. Поисках аутопсия, но ми се изсмяха. Моят шеф, капитан Съливан, ме попита какво очаквам да покаже аутопсията. Отговорих, че може да бъдат открити следи от борба — охлузвания, драскотини. Тогава ми зададе друг въпрос — какъв смисъл виждам един нещастник да се бори със себе си, преди да си тегли куршума. Повече не споделих с никого личните си впечатления.
	— Защо?
	— Надушвах нещо.
	— Ами ако публикувам в международен седмичник статия, в която ще посоча всички тези несъответствия? Все нещо трябва да се случи.
	— Наредено ми е да те предупредя да си заминеш у дома и да забравиш, че изобщо си чувал за това самоубийство.
	Бък замига учуден.
	— Никой не знае, че съм тук.
	— Сигурно е така, но някой е предположил, че може да се появиш. Аз лично не бях изненадан, че дойде.
	— Защо да си изненадан? Приятелят ми е мъртъв. Посегнал на живота си, както става ясно. Не мога да подмина това с мълчание.
	— Сега ще ти се наложи.
	— Смяташ, че ще се държа като страхливец само защото ти постъпваш така?
	— Камерън, добре ме познаваш.
	— Чудя се дали изобщо те познавам. Мислех, че сме сродни души. Нали отчаяно се борехме за справедливост, Алан? Нали търсехме истината? Аз съм журналист, ти си следовател. И двамата сме скептици. Защо е това отстъпление от истината, и то когато става дума за наш приятел?
	— Не ме ли чу? Наредено ми е да те отпратя веднага щом се появиш.
	— Добре, тогава защо ме повика да дойда в Скотланд Ярд?
	— Щях да пострадам, ако те бях отпратил веднага.
	— От кого щеше да пострадаш?
	— Ще ми се да не беше попитал. Посети ме един от онези, които вие наричате „мутра“.
	— Борче?
	— Точно така.
	— Заплаши ли те?
	— Да. Каза, че ако не искам с мен или с някой от семейството ми да се случи това, което стана с приятеля ми, трябва да слушам и да изпълнявам. Страх ме беше, че може да е същият, дето е пречукал Дърк.
	— И сигурно е бил той. А защо не докладва за заплахата?
	— Щях, но реших първо да опитам да се справя сам. Казах му, че няма защо да се безпокои за мен. На другия ден отидох на борсата и поисках да се срещна с господин Тод-Котран.
	— Голямата клечка?
	— Самия той, от кръв и плът. Нямах уговорена среща, разбира се, но настоях да ме приеме, защото съм от Скотланд Ярд. Даже кабинетът му внушава страх. Целият е в махагон и тъмнозелени драперии. Е, започвам направо, по същество. Казвам му: „Господине, доколкото знам, един от вашите служители е убит“. Не можеш да си представиш колко спокойно ми отвърна: „Слушай, началство“ — това е дума, която използва простолюдието. Не е прието човек с неговото положение да се обръща така към длъжностно лице. Както и да е. Ето какво ми каза: „Слушай, началство, следващия път, когато някой те навести в дома ти в десет вечерта, както направи оня господин миналата нощ, поздрави го от мене“.
	— А ти какво му отговори?
	— Какво да му отговоря? Онемях. Само го погледнах и кимнах. „И още нещо — продължи той. — Кажи на твойто приятелче Уилямс да стои настрана.“ А аз питам: „Уилямс?“ — все едно не знам за кого говори. Изобщо не ми обърна внимание, защото всичко му беше ясно.
	— Някой е подслушвал гласовата поща на Дърк.
	— Няма съмнение. И още ми каза: „Ако ти се наложи да го убеждаваш, само му кажи, че мисля за него, както той мисли за татко и Джеф“. Това брат ти ли е?
	Бък кимна.
	— И ти се върза?
	— А какво можех да направя? Опитах се да изглеждам много смел. Казах му: „Ами ако записвам този разговор?“. Той ми отвърна напълно спокойно, че няма начин детекторите да не засекат микрофоните, ако изобщо съществуват. „Имам добра памет — продължих да упорствам. — Ще ви разоблича.“ А той: „Ще поемеш ли тоя риск, началство? Кой ще ти повярва? Моята дума срещу твоята — кое ще натежи? Дори Мариан едва ли ще те разбере — особено ако не е достатъчно здрава, за да включи за какво става дума“.
	— Мариан?
	— Сестра ми. Но това още не е нищо. И сякаш за да ме довърши, се обади по телефона на моя шеф, но включи микрофона, така че да чуя целия разговор. Каза му: „Съливан, ако някой от твоите хора дойде в моя кабинет и се опита да упражни натиск върху мен, как би трябвало да постъпя?“. А Съливан, един от моите идоли, се държа като малко дете. Отговори му: „Господин Тод-Котран, направете каквото смятате за нужно“. И Тод-Котран му вика: „Ами да го убия ей така, както си седи на стола, може ли?“. Съливан отсече: „Господине, сигурен съм, че имате пълни основания да постъпите така“. А сега чуй това. Тод-Котран каза по телефона на Скотланд Ярд, където, както знаеш, всичко се записва (и той също го знае): „Ами ако името му е Алан Томпкинс?“. Ей така — просто и ясно. Съливан му обеща: „Ако е така, аз лично ще дойда и ще ви освободя от тялото“. Тогава картинката ми стана ясна.
	— И няма към кого да се обърнеш за помощ?
	— Не се сещам за никого.
	— А от мен се очаква просто да си подвия опашката и да бягам?
	Алан кимна.
	— Трябва да докладвам на Тод-Котран, че съм ти предал думите му. Той ще провери дали си се качил на следващия самолет за Ню Йорк.
	— А ако не съм?
	— Не мога да гарантирам, но на твое място не бих усложнявал нещата.
	Бък отмести чиниите настрана и избута назад стола си.
	— Не ме познаваш добре, Алан. Трябва да знаеш, че не съм от хората, които ще оставят тая работа така.
	— Точно от това се боя. И аз не съм от тях, но към кого да се обърна? Какво да направя? Мислиш, че можеш да се довериш на някого, но той се оказва безсилен. Ако Дърк излезе прав, ако наистина се е добрал до някакъв таен заговор, в който участва и Тод-Котран, къде й е краят на цялата тази работа? Дали и твоят Стонагъл е в играта? А останалите световни финансисти, с които се срещат? Идвало ли ти е наум, че те може би имат власт над всеки от нас? Израснал съм с историите за вашите чикагски гангстери, които подкупват ченгета и съдии, дори политици. Никой не може да ги пипне.
	Бък поклати глава.
	— Никой, освен онези, които не могат да бъдат купени.
	— Недосегаемите?
	— Те бяха моите любимци — каза Бък.
	— И моите — напомни му Алан. — Затова станах следовател. Но ако и в Скотланд Ярд са нагазили в тинята, към кого да се обърна?
	Бък се подпря на дланта си.
	— Мислиш ли, че те следят? Че си под наблюдение?
	— Нащрек съм. Мисля, че засега — не.
	— И никой не знае, че сме тук?
	— Опитах се да разбера дали нямаме опашка. Като професионалист мога да кажа, че никой не ни е проследил до тук. Какво смяташ да правиш, Камерън?
	— Очевидно при вас не бих могъл да направя почти нищо. Може би ще напусна страната под чуждо име. Ако някой се интересува, ще реши, че съм се заинатил и съм останал тук.
	— Какъв е смисълът?
	— Може и да съм изплашен, Алан, но ще преследвам целта си. Все някак ще намеря човека, който е в състояние да помогне. Не познавам достатъчно добре страната ти и не знам на кого мога да се доверя. На теб, разбира се, ти вярвам, но ти си извън играта.
	— Слаб ли съм, Камерън? Според теб имам ли избор?
	Бък поклати глава.
	— Съчувствам ти — рече той. — Не знам какво бих направил на твое място.
	Двамата забелязаха, че сервитьорката минава от маса на маса и пита нещо клиентите. Когато наближи те прекъснаха разговора си.
	— Някой от вас да кара светлозелен седан? Един човек каза, че лампичката вътре свети.
	— Да, колата е моя — рече Алан. — Не си спомням да съм включвал осветлението вътре.
	— Аз също — намеси се Бък. — Но когато пристигнахме, навън беше светло. Може да не сме забелязали.
	— Ще ида да я изгася. Не е кой знае какво, но тия стари акумулатори бързо се изтощават.
	— Внимавай! — предупреди го Бък. — Виж някой да не е бърникал по колата.
	— Едва ли. Нали помниш, че спряхме точно отпред.
	Бък се извъртя на стола си и проследи с поглед Алан, докато излизаше. И наистина, през прозореца на заведението можеше да се види, че лампата в колата свети. Алан заобиколи от страната на шофьора и се протегна да изключи осветлението. Като се върна, каза:
	— На стари години започнах да оглупявам. Току-виж съм взел да забравям и фаровете включени.
	На Бък му стана мъчно, като си помисли в какво положение е приятелят му. Цял живот да работиш за една идея и накрая да разбереш, че началниците ти са се обвързали с международна шайка от главорези.
	— Ще се обадя на летището — каза той — и ще се опитам да си запазя място за полета тази вечер.
	— По това време нищо не излита в твоята посока — предупреди го Алан.
	— Тогава ще отида до Франкфурт и от там ще взема друг самолет утре сутринта. Повече няма да си пробвам късмета тук.
	— До вратата има телефон. Ще платя сметката.
	— Не, моля ти се — настоя Бък, като плъзна една банкнота от петдесет марки през масата.
	Докато Алан прибираше рестото от сервитьорката, Бък се обади на летище „Хийтроу“ и успя да си запази място за полет до Франкфурт след четирийсет и пет минути. Така можеше да вземе самолета до Ню Йорк в неделя сутринта.
	— Значи летище „Кенеди“ е отворено? — попита той.
	— От един час насам — отвърна му служителката. — Полетите са ограничени, но вашият „Панконтинентал“ от Германия пристига там сутринта. За колко пътници?
	— Един.
	— Име?
	Бък бръкна в портфейла си, за да си припомни името от фалшивия британски паспорт.
	— Моля? — запъна се той. В този момент се приближи Алан.
	— Името ви, господине.
	— А да, извинете. Орешкович. Джордж Орешкович.
	Алан му прошепна, че ще го чака в колата. Бък кимна.
	— Готово, господине — каза жената. — Имате запазено място в самолета до Франкфурт тази вечер. От там продължавате до Ню Йорк утре сутринта. Мога ли да направя още нещо за вас?
	— Не, благодаря.
	Точно когато Бък затваряше телефона, мощна експлозия разби вратата на кръчмата. Сред ослепителния блясък и оглушителния трясък клиентите с писъци налягаха по пода, а после плахо пропълзяха към изхода, за да видят какво се е случило.
	Бък беше втренчил ужасен поглед в топящите се метални останки от служебния седан на Алан. Всички витрини и прозорци по улицата бяха изпочупени, а в далечината вече се чуваше вой на сирена. На тротоара лежаха останките от Алан Томпкинс — част от торса и един крак.
	Посетителите на заведението се втурнаха навън, за да погледат останките от експлозията. С лакти Бък си проправи път през тълпата, извади истинските си лични документи от портфейла и в суматохата ги метна близо до горящата кола. Надяваше се да не изгорят напълно, така че името му по-късно да се разчете. След като искаха да е мъртъв, щяха да останат доволни. После се върна в празната кръчма и потърси заден изход. Но нямаше — намери само един прозорец, който се вдигаше нагоре. Като се провря през него, се озова в тясно пространство между сградите. Разпра дрехите си и от двете страни, докато се мъчеше да излезе на една странична улица. Две преки по-надолу махна на едно такси, метна се в него и каза:
	— Хотел „Тависток“.
	След няколко минути, когато бяха на три преки от хотела, Бък забеляза, близо до мястото полицейска кола и видя, че движението е спряно.
	— Я по-добре ме закарай направо до „Хийтроу“ — каза той на шофьора.
	Сети се, че беше оставил лаптопа сред вещите си, но вече не можеше да направи нищо. Бе изпратил най-важното по електронната поща, но не се знаеше кой от този момент нататък ще има достъп до материалите му.
	— Значи няма да ходите до хотела? — уточни шофьорът на таксито.
	— Не, просто исках да се срещна с един човек.
	— Добре, господине.
	Очевидно властите се бяха заели да претърсват летището.
	— Дали не знаеш случайно къде може да се намери като твоята фуражка? — подхвърли Бък, докато плащаше.
	— Тая вехтория? С малко повече убеждение мога да се разделя с нея. Имам и други. За спомен ли?
	— Това достатъчно ли е? — попита Бък, като напъха доста едра банкнота в ръката му.
	— Повече от достатъчно, господине. Много ви благодаря.
	И шофьорът му подаде фуражката си, като преди това извади от нея значката, символизираща принадлежността му към лондонската таксиметрова служба.
	Бък нахлупи над ушите си прекалено голямата за него фуражка и бързо влезе в сградата на летището. Плати за билетите си в брой, на името на Джордж Орешкович, натурализиран англичанин от полски произход, който минава през Франкфурт и отива на почивка в Щатите. Преди властите да се усетят, вече беше във въздуха.


>	Единадесета глава

	Рейфърд бе доволен, че след часовете, прекарани в усамотение и скръб, двамата с Клои ще се поразходят в съботния следобед. Радваше се, че тя се съгласи да го придружи до църквата.
	През целия ден Клои бе сънена и мълчалива. Подхвърли, че мисли да прекъсне за един семестър и да се премести да учи по-близо до дома. На Рейфърд идеята му хареса. Мислеше за нея. После осъзна, че и тя мисли за него. Това го трогна.
	Пътят до църквата не беше дълъг, но все пак успяха да си поговорят. Той й напомни, че след като се върнат от Атланта в понеделник, ще трябва да шофира сама, за да може той да прибере своята кола от „О’Хеър“. Тя му се усмихна и каза:
	— Вече съм на двайсет. Мисля, че ще мога да се справя.
	— От време на време май наистина се държа с теб като с малко момиче, а? — призна си той.
	— Е, вече не чак толкова често — продължи да се смее тя, — но все пак имаш да си наваксваш.
	— Знам какво ще кажеш.
	— Ами, знаеш — предизвика го Клои. — Хайде, познай!
	— Ще кажеш, че мога да те овъзмездя като днес те оставя да имаш собствено мнение и не се опитвам да те убеждавам за каквото и да било.
	— Е, това се разбира от само себе си, надявам се. Обаче грешиш, умнико. Щях да кажа, че ако наистина искаш да повярвам, че за теб вече съм отговорен зрял човек, ще ми разрешиш да карам твоята кола на връщане от летището в понеделник.
	— Нищо по-лесно от това — отвърна Рейфърд, като изведнъж й заговори глезено. — Това ще те накара ли да се почувстваш голямо момиче? Добре, тати ще ти разреши.
	Тя го мушна с пръст, засмя се, а после много бързо пак стана сериозна.
	— Странно, какви неща ме забавляват напоследък. Мили боже, презирам се.
	Рейфърд не каза нищо. Когато колата зави, зад ъгъла се показа малката, изградена с вкус, църква.
	— Не обръщай внимание на това, което току-що казах — подхвърли Клои. — Нали няма нужда да влизам?
	— Не, но ще ти бъда благодарен, ако дойдеш.
	Клои присви устни и тръсна глава, но когато той паркира и слезе, го последва.
	Брус Барнс беше нисък и леко дундест. Имаше къдрава коса и носеше очила с тънки метални рамки. Бе облечен небрежно, но със стил и Рейфърд предположи, че е на около трийсет. Появи се иззад амвона с малка прахосмукачка в ръце.
	— А, извинете — каза той. — Вие сигурно сте семейство Стийл. Сега май трябва да замествам всички служители тук, освен Лорета.
	— Здравейте. — Рейфърд и Клои чуха зад гърба си гласа на възрастна жена. Тя стоеше на прага на канцеларията, разчорлена и с подпухнали очи, сякаш бе преживяла война. След размяната на обичайните любезности тя се оттегли зад едно бюро в съседното помещение.
	— Лорета подготвя кратка програма за утре — обясни Барнс. — Работата е, че не знаем колко души да очакваме. Вие ще дойдете ли?
	— Още не сме сигурни — отвърна Рейфърд. — Аз вероятно ще дойда.
	Двамата обърнаха поглед към Клои. Тя се усмихна любезно и каза:
	— А аз вероятно няма да дойда.
	— Добре, приготвил съм ви касетата — подхвана разговора Барнс. — Но бих искал да ми отделите още няколко минути.
	— Не бързам за никъде — отзова се Рейфърд.
	— Аз съм с него — въздъхна примирено Клои.
	Барнс ги отведе в кабинета на по-възрастния пастир.
	— Не използвам бюрото му, нито библиотеката — каза младият човек. — Понякога работя на голямата заседателна маса. Не знам какво ще стане с мен или с църквата и не искам да бъда самонадеян. Не мога да си представя, че Бог ще ме призове да поема тази работа, но ако стане така, трябва да бъда подготвен.
	— А как точно ще ви призове? — попита Клои. На устните й се появи закачлива усмивка. — Ще ви се обади по телефона?
	Барнс не се засегна.
	— Да ви кажа право, не бих се изненадал. За вас не знам, но аз съм поразен от това, което Той направи миналата седмица. Едно телефонно обаждане от небето би донесло значително по-малко беди.
	Клои вдигна вежди в знак, че се предава.
	— Приятели, погледнете Лорета и не питайте за мен. Двамата сме потресени, разбити сме, защото знаем точно какво се е случило.
	— Или си мислите, че знаете — подхвърли Клои. Рейфърд се опита да улови погледа й, за да я накара да престане, но тя упорито отбягваше да се обърне към него. — Телевизионните канали из цялата страна представят какви ли не теории за случилото се.
	— Това ми е добре известно — отвърна Барнс.
	— На кой както му изнася — продължи тя. — Жълтите вестници го представят като нашествие на извънземни, с което искат да докажат глупавите истории, които разтягат от години. Правителството говори за някакъв враг, за да увеличи разходите за въоръжаване. А вие твърдите, че това е Божие дело, за да наберете средства за ремонта на църквата си.
	Брус Барнс се облегна назад и погледна Клои, после баща й.
	— Ще ви помоля за нещо — каза той, като отново се обърна към нея. — Оставете ме да ви разкажа накратко за себе си, без да ме прекъсвате, освен ако нещо не ви е ясно.
	Клои се вторачи в него и не отговори.
	— Не искам да съм груб с вас, но, моля ви, и вие не бъдете груби с мен. Поисках да ми отделите малко от времето си. Ако все още не сте се отказали, бих искал да се възползвам. После ще ви оставя на спокойствие. Можете да коментирате както пожелаете онова, което ще споделя с вас. Кажете ми, че съм луд, че говоря както ми изнася. Тръгнете си и никога вече не се връщайте. Това си е ваша работа. Но, моля ви, първо ме изслушайте.
	„Блестящо“ — помисли си Рейфърд. Барнс беше поставил Клои на място, като не й беше оставил никаква възможност да прави остроумни забележки. Тя просто махна с ръка в знак, че е съгласна, и след като й благодари за разрешението, пастирът започна да говори:
	— Мога ли да ви наричам с малките ви имена?
	Рейфърд кимна. Клои не реагира.
	— Рей, нали? И Клои? Пред вас е един свършен човек. Ами Лорета? Ако някой има основание да се чувства зле колкото мен, това е Лорета. Тя остана единствена от целия си род. Имаше шестима живи братя и сестри, не знам колко лели и чичовци, племенници и братовчеди. Миналата година правиха тук сватба и сигурно имаше поне стотина роднини. Всичките са изчезнали, до един.
	— Това е ужасно — каза Клои. — Нали знаете, че изгубихме мама и малкия ми брат. О, извинете. Не трябваше да ви прекъсвам.
	— Няма нищо — продължи Барнс. — Моето положение е почти същото като на Лорета, само дето загубих по-малко хора. За мен, разбира се, това никак не е малко. Нека споделя какво ми се случи.
	И той заразказва, с на пръв поглед незначителни подробности, а гласът му стана някак плътен и тих.
	— Бяхме си легнали с жена ми. Тя вече спеше. Аз четях. Децата отдавна бяха в леглата. Едното беше на пет, другото — на три, а най-малкото — на една година. Най-голямото — момиче, а другите две — момчета. За нас това бе нещо обичайно: аз чета, докато жена ми спи. Изморяваше се много покрай децата и работеше на половин ден, така че обикновено към девет вече беше заспала.
	— Четях едно спортно списание — продължи Брус, — като се стараех да разгръщам колкото може по-тихо страниците, но от време на време тя въздишаше в съня си. Веднъж дори ме попита докога ще чета. Знаех, че трябва да се преместя в другата стая или просто да изгася светлината и да се опитам да заспя. Но й отвърнах: „Още малко“, като се надявах, че ще заспи и ще мога да си дочета списанието. Обикновено познавах по дишането й дали спи достатъчно дълбоко, за да не й пречи лампата. И не след дълго чух познатото дълбоко дишане. Бях доволен. Исках да чета до среднощ. Бях се подпрял на лакът, с гръб към нея, като с възглавницата си леко закривах светлината. Не знам колко време бе минало, когато усетих, че леглото се раздвижи и тя сякаш стана. Реших, че отива до тоалетната и се надявах да не се разбуди съвсем и да започне да ми натяква, че лампата още свети. Жена ми е дребничка и не ми направи впечатление, че не я чувам да отива към банята. Но както вече казах, бях погълнат от четивото. След няколко минути я повиках: „Мила, добре ли си?“. Не чух нищо. Започнах да се питам наистина ли е станала. Протегнах ръка зад гърба си, но нея я нямаше. Пак я повиках. Реших, че е отишла да види децата, но обикновено спеше толкова дълбоко, че ставаше само ако някое от тях се разплаче.
	— Вероятно са минали още минута-две — припомняше си Брус, — преди да се обърна и да видя, че жена ми не само не беше в леглото, но и бе успяла да придърпа завивките към възглавницата си. Представете си какво ми мина през ума. Помислих, че не е издържала да ме чака да изгася и е отишла да спи на канапето. Аз съм примерен съпруг — веднага отидох да се извиня и да я върна обратно в леглото. И знаете ли какво? Тя не беше на канапето, не беше и в банята. Надникнах в стаите на децата и я повиках шепнешком. Мислех си, че сигурно седи вътре и люлее някое от тях. Но я нямаше. В цялата къща светеше само моята нощна лампа. Не исках да викам, за да не събудя децата. Запалих лампата в коридора и отново проверих в стаите им. Срам ме е да си призная — Брус изглеждаше сразен, — но нямах ни най-малка представа какво се е случило, докато не забелязах, че двете ми по-големи деца също не са си в леглата. Първото, което ми мина през ума беше, че са отишли в стаята на бебето и са легнали да спят на пода. Обичаха да се крият там понякога. После реших, че жена ми може да е завела едното или и двете до кухнята за нещо. Откровено казано, просто бях малко обезпокоен, че не знам какво става у дома посред нощ. Когато открих, че и бебето не е в креватчето си, светнах лампата, отворих вратата и извиках в коридора, но жена ми не отговори. Тогава забелязах дрешките на бебето в креватчето и разбрах. Просто разбрах. Порази ме като гръм. Втурнах се да тичам от стая в стая, като отмятах завивките. Намерих само пижамите на децата. Не исках, но не се сдържах и дръпнах завивката от леглото на жена ми. Видях нощницата й, пръстените й, дори шнолите за коса върху възглавницата.
	Рейфърд едва удържаше сълзите си. Вече бе преживял всичко това. Барнс си пое дълбоко дъх и преди да продължи, избърса очите си.
	— Започнах да въртя телефони. Обадих се първо на пастира, но естествено чух телефонния секретар. На още няколко места също бяха включени телефонни секретари. Взех указателя и потърсих телефоните на някои от по-възрастните хора, за които предполагах, че не обичат тези машинки и не си служат с тях. Дълго не затварях, но от другата страна не вдигаше никой. Ставаше ми все по-ясно, че е малко вероятно да открия когото и да било. Сам не зная как изскочих от къщи, метнах се в колата и се озовах право тук, в църквата. Заварих Лорета да седи в своята кола, по халат, с ролки на главата, и горко да ридае. Влязохме във фоайето, седнахме до саксиите с цветя и двамата заплакахме, като се държахме за ръце. Знаехме точно какво се е случило. След около половин час дойдоха още няколко души. Утешавахме се един друг и се чудехме какво да правим. Тогава някой се сети за касетата с Грабването, която пастирът бе подготвил.
	— Касетата с какво? — не разбра Клои.
	— Нашият пастир обичаше да проповядва за идването на Христос, Който ще грабне Своята Църква, вярващите, живи и мъртви, и ще ги отведе на небето преди на земята да настъпи време на изпитания. Преди няколко години той беше получил вдъхновение конкретно по този въпрос.
	— Помниш ли, че и майка ти говореше за това? — Рейфърд се обърна към Клои. — Беше много развълнувана.
	— Да, да. Спомням си.
	Барнс продължи:
	— Пастирът направи видеозапис на тази проповед, в която се обръщаше непосредствено към оставените. Прибра я в библиотеката на църквата с указания да се пусне, ако масово започнат да изчезват хора. Миналата вечер я гледахме няколко пъти. Някои се опитаха да спорят с Бога, да ни убедят, че са били истински вярващи и е трябвало също да бъдат грабнати, но всички ние знаем истината. Били сме неискрени. Всеки от нас добре знаеше какво означава да си истински християнин. Ние не бяхме и затова Бог ни остави.
	На Рейфърд му бе трудно да говори, но трябваше да попита:
	— Господин Барнс, вие сте били част от ръководството на църквата.
	— Точно така.
	— Добре, защо тогава сте сред оставените?
	— Ще ви обясня, Рей. Повече няма какво да крия. Срамувам се от себе си и ако досега не съм имал желанието или подтика да говоря на другите за Христос, сега със сигурност вече ги изпитвам. Чувствам се ужасно, защото трябваше да преживея най-големия катаклизъм в човешката история, за да осъзная това. Израснах в църквата. Родителите ми, братята и сестрите ми, всички бяха християни. Обичах църквата. Тя бе моят живот, моята култура. Мислех си, че вярвам във всичко, на което учи Библията. А тя учи, че ако вярваш в Христос, имаш вечен живот. Мислех си, че съм се подсигурил. Особено ми допадаха пасажите, в които се казва, че Бог е всеопрощаващ. Бях грешник и не пожелах да се променя. Просто молех за прошка, защото смятах, че Бог е длъжен да ми я даде. Просто няма друга възможност. Харесвах стиховете, в които се говореше, че ако признаем греховете си, Той е верен и справедлив, затова ще ни ги прости и ще ни очисти от тях. Знаех, че има и други стихове, в които се подчертава, че трябва да вярваш и да приемаш, да се уповаваш и да чакаш, но за мен това бяха само богословски брътвежи. Не се стремях към съвършенство. Търсех най-лесния начин, най-прекия път. Знаех, че има и пасажи, в които се сочи, че не бива да продължаваме да грешим само защото Бог ни е показал благодатта Си. Но бях доволен от живота. Дори посещавах библейски колеж. В църквата и в колежа казвах каквото трябва, молех се с другите и дори ги насърчавах да живеят християнски. Но си оставах грешник. Дори си го признавах. Казвах, че не съм съвършен, и хората ми прощаваха.
	— Жена ми твърдеше същото — вметна Рейфърд.
	— Разликата е в това, че тя беше искрена — продължи Брус. — Аз лъжех. Казвах на жена си, че давам десятък на църквата. Нали разбирате — десет процента от доходите си. Никога не го правех. Само когато минаваха да събират пари с дискоса, пусках по една-две банкноти, за да изглеждам добре в очите на другите. Всяка седмица признавах това пред Бога и обещавах да се променя. Насърчавах хората да споделят вярата си, да помагат на другите да станат християни. Но самият аз никога не го правех. Мое задължение беше да посещавам вярващите в домовете им, в болниците и старческите домове — всеки ден. В това ме биваше много. Окуражавах ги, усмихвах им се, разговарях с тях, молех се с тях, дори им четях Писанието. Но никога не правех всичко това, когато оставах сам. Бях мързелив. Кръшках. Казвах, че отивам на посещения, а всъщност ходех на кино в друг град. Бях похотлив. Четях неща, които не биваше да чета. Разглеждах списания, които подхранваха похотта ми.
	Рейфърд премигна. Беше му твърде познато.
	— Много шум вдигах около себе си — не спираше да говори Брус — и си вярвах. Но някъде дълбоко в мен нещо ми подсказваше, че е твърде хубаво, за да е вярно. Знаех, че за истинския християнин се съди по плодовете на живота му, а в моя живот не се раждаше нищо. Но се самоуспокоявах, че има и по-лоши от мен, които също наричат себе си християни. Аз не изнасилвах, не малтретирах, не блудствах с малолетни, макар че много пъти съм бил неверен на жена си, защото пожелавах други жени. Но винаги можех да се помоля, да призная греха си и да се почувствам пречистен. А трябваше да си дам сметка още тогава. Когато обяснявах на хората, че съм един от пастирите на църквата „Нова надежда“, им разказвах за нашия спокоен и благ главен пастир, за уютната и гостоприемна църква, но се срамувах да говоря за Христос. Ако те се опитваха да ме предизвикат с въпроса дали „Нова надежда“ е една от онези църкви, които учат, че Исус е единственият път към Бога, просто не отричах това твърдение. Исках да си мислят, че всичко при мен е наред, че съм убеден в това, което върша. Може да съм християнин и дори пастир, но не исках да смятат, че съм някаква откачалка. И това се оказваше по-важно за мен от всичко друго.
	— Сега разбирам — заговори отново Брус, — че Бог наистина прощава греховете, защото сме човешки същества и се нуждаем от Неговата прошка. Но ние трябва да приемем това като дар, да пребъдваме в Христос и да му дадем възможност да живее чрез нас. Използвах онова, което смятах за своя сигурност, като разрешение да правя каквото поискам. Мислех, че мога да живея в грях и да се преструвам на отдаден християнин. Имах чудесно семейство, добра работа и колеги, но бях недоволен. Въпреки това, когато оставах сам със себе си, наистина вярвах, че когато умра, ще отида на небето. Четях Писанието само ако се налагаше да подготвя проповед или библейски урок. Нямах у себе си от Христовия ум. Смътно разбирах, че християнин означава „подобие на Христос“. А аз със сигурност не бях такъв. И го осъзнах по най-трагичния възможен начин. Нека ви предупредя и двамата — вие сами трябва да вземете решението. Животът си е ваш. Аз обаче знам какво се случи тук преди няколко нощи. И Лорета знае, както и другите, които в тази църква се преструваха на праведници. Исус Христос се върна, за да вземе истински вярващите, а всички ние сме оставени.
	Брус погледна Клои право в очите.
	— Вече не се съмнявам, че сме свидетели на Грабването. След като осъзнах истината, най-големият ми страх беше, че за мен вече няма надежда. Пропуснах мига, бях неискрен, разбирах християнството както ми изнасяше. Това може би ми осигуряваше свободен живот, но заплатих с душата си. Чувал съм да казват, че след Грабването на вярващите Божият Дух ще напусне земята. Логиката е, че когато Исус възкръсва и се възнася на небето, Светият Дух, Който Бог е дал на Църквата, се вселява у вярващите. Така че след Грабването Духът ще ни напусне и вече няма да има надежда за оставените. Едва ли можете да си представите облекчението, което изпитах, когато от касетата на пастира разбрах, че не е така. Сега ние съзнаваме колко глупави сме били. Хората от тази църква — поне онези от нас, които почувстваха нужда да дойдат тук в нощта на изчезванията — сега са по-ревностни от всякога. Нито един от тези, които ще дойдат при нас, няма да си тръгне без да разбере точно в какво вярваме и какво според нас е необходимо да направим, за да възстановим общението си с Бога.
	Клои се изправи и закрачи наоколо с ръце, скръстени на гърдите.
	— Това звучи доста интересно — каза тя. — А какъв е случаят с Лорета? Защо и тя е сред оставените, щом хората от целия й род са били истински християни?
	— Ще трябва да попитате самата нея. Може би ще ви разкаже някой път — отвърна Брус. — Това, което каза на мен, е, че гордостта и обърканата й душа са я отделили от Бога. Израснала е в семейство на искрени вярващи и както сама призна, чак в късната си юношеска възраст се е замислила сериозно за своята вяра. Просто ходела на църква заедно с цялото семейство и участвала във всички дейности там. После се омъжила, станала майка, а по-късно и баба. Всички я смятали за духовния стълб на семейството. Почитаха я и тук. Но всъщност никога не е вярвала истински и никога не е приела Христос в сърцето си.
	— Значи всичко това — поде Клои — за вярата и приемането, за живота в името на Христос или желанието да оставиш Христос да живее чрез тебе — ето какво е имала предвид мама, когато ни говореше за спасението, за възможността да бъдем спасени.
	Брус кимна и добави:
	— Точно така. Да бъдем спасени от греха, от ада и от Божия съд.
	— Значи сега не сме спасени.
	— Не сме.
	— Ама вие май наистина вярвате в това?
	— Да, вярвам.
	— Доста шантава история, съгласете се.
	— Не и за мен. Вече не.
	Рейфърд, който обичаше нещата да са ясни до най-малки подробности, попита:
	— Добре, но вие какво правехте? Какво правеше жена ми? Защо тя се оказа повече християнка или… Какво…?
	— Какво я спаси? — довърши вместо него Брус.
	— Да. Точно това искам да разбера. Ако сте прав… а аз вече казах на Клои, че виждам нещата по същия начин. Та ако сте прав, трябва да разберем как става това. Защо едни се спасяват, а други — не. Очевидно ние не сме спасени, а сме от оставените и сме принудени да живеем без любимите си същества, които са били истински християни. Как да станем и ние истински християни?
	— Заедно ще минем по този път — рече Брус. — Сега си идете вкъщи с касетата. Утре сутринта в десет ще говоря подробно за всичко това пред хората, които дойдат в църквата. Вероятно ще повтарям тази проповед всяка неделя, докато има хора, които да разберат. Убеден съм, че в момента няма по-важна тема и за проповед, и за библейско изучаване.
	Клои стоеше все така облегната на стената, с ръце, скръстени на гърдите, наблюдаваше и слушаше. Брус се обърна към Рейфърд:
	— Наистина е много просто. Господ ни помага. Това, разбира се, не значи, че няма нищо свръхестествено или че можем да вземем от живота само хубавите неща — както се опитвах да правя аз. Но ако прозрем истината и се ръководим от нея, Бог няма да ни отнеме спасението. Първо трябва да видим себе си така, както ни вижда Той. В Библията се казва, че всички сме грешни, нито един от нас не е праведен. Казва се и че не можем да се спасим сами. Мнозина смятат, че могат да намерят път към Бога или към небето, като вършат добри дела. Но това е може би най-голямото заблуждение. Ако попитате случайни хора от улицата какво според тях се говори в Библията или в църквата за достъпа до небето, девет от десет души ще ви отговорят, че трябва да вършим добро и да живеем праведно. Ние, разбира се, трябва да правим всичко това, но по такъв начин няма да извоюваме спасението си. Трябва да вършим добро _в отговор_ на нашето спасение. В Библията се казва, че сме се спасили не с добрите си дела, а по Божията милост. Твърди се, че сме спасени по благодат чрез Христос, а не заради нещо в самите нас, затова не можем да се хвалим с добротата си. Исус поема върху Себе Си нашите грехове и плаща наказанието за тях. Цената е смърт и Той умира вместо нас, защото ни обича. Когато признаем пред Христос, че сме грешни и погубени, когато приемем от Него спасението като дар, Той ни спасява. Тогава настъпва промяната. Ние преминаваме от тъмнината в светлина, вече не сме изгубени — намерили сме Бога и сме спасени. Според Библията на онези, които приемат Христос, Бог дава силата да станат Негови синове. А Исус е тъкмо това — Син на Бога. Когато станем Божии синове, ние получаваме онова, което има Исус: общение с Бога, вечен живот. И защото Христос е платил за греховете ни, ние вече имаме опрощение.
	Рейфърд беше слисан. Крадешком погледна Клои. Тя също стоеше като вкаменена и явно нямаше намерение да спори. Той изпита усещането, че най-после е открил онова, което търсеше. Така си го бе представял. През годините беше чувал откъслечни фрази, но никога не видя нещата в цялата им пълнота. Но независимо от това той си оставаше достатъчно сдържан, за да поиска да премисли, да изгледа касетата и да обсъди всичко с Клои.
	— Нека ви задам един въпрос — продължи Брус, — който никога досега не съм имал желание да задавам. Искам да знам готови ли сте да приемете Христос още сега, в този момент. Ще се радвам да се помоля заедно с вас и да ви покажа как да говорите с Бога за това.
	— Не — отсече бързо Клои, като гледаше баща си, сякаш се боеше, че той може да направи някоя глупост.
	— Не? — Брус бе искрено изненадан. — Нужно ви е още време?
	— Ами да, най-малкото — това — отвърна Клои. — Тази стъпка не е нещо, на което можеш да се решиш така изведнъж.
	— Да ви кажа право — усмихна се тъжно Брус — иска ми се да се бях решил, когато му беше времето. Вярвам, че Бог ми е простил и сега ме очаква работа. Само че не знам какво ще стане сега, когато всички истински християни ги няма. Ще ми се да го бях осъзнал преди години — тогава все още не беше твърде късно. И вече щях да съм на небето заедно със семейството си.
	— Но в такъв случай кой щеше да ни каже всичко това? — попита Рейфърд.
	— Благодарен съм за тази възможност — каза Брус, — но цената, която плащам, е твърде висока.
	— Разбирам — промълви Рейфърд.
	Усещаше как Брус го пронизва с поглед — сякаш съзнава, че той е почти готов да се посвети на Бога. Но никога в живота си не бе постъпвал прибързано. И тъй като не приемаше това като някакъв пазарлък, му бе нужно време да премисли, да поохлади страстите. Беше свикнал да анализира нещата и въпреки че сега всичко му бе ясно и ни най-малко не се съмняваше в теорията на Брус за изчезванията, той реши да не действа спонтанно.
	— Ще се радвам да получа касетата и ви обещавам, че утре ще бъда тук.
	Брус погледна Клои.
	— Аз не мога да ви обещая същото — каза тя, — но ви благодаря за отделеното време. Ще гледам касетата.
	— Това ми е достатъчно — успокои я Брус, — но нека накрая ви напомня, че нямаме много време. Може би и вие като мен слушате това цял живот, а може, разбира се, и да не е така. Но трябва да ви кажа, че няма никакви гаранции. Твърде късно е да бъдете грабнати, както стана с вашите близки преди няколко дни. Но всеки ден загиват хора — при автомобилни или самолетни катастрофи… извинете ме, сигурен съм, че сте отличен пилот — при всякакви трагични обстоятелства. Нямам намерение да ви карам насила да правите нещо, за което не сте готови. Но ако Бог достигне до вас и ви покаже, че всичко това е вярно, искам да ви насърча да не отлагате. Какво по-голямо нещастие от това, след като най-сетне сте открили Бога, да умрете без Него само защото сте чакали прекалено дълго?


>	Дванадесета глава

	Бък отседна във франкфуртския „Хилтън“, като се регистрира с фалшивото си име. Знаеше, че трябва да се обади в Щатите преди семейството му и колегите му да са научили за неговата мнима смърт. Първо намери телефон във фоайето на хотела и набра номера на баща си в Аризона. Пресметна, че с часовата разлика там сега е събота рано следобед.
	— Татко, наистина съжалявам, но скоро ще чуеш, че съм загинал при някаква бомбена експлозия в кола, терористично нападение или нещо подобно.
	— Какво, по дяволите, става, Камерън?
	— Не мога да ти обясня сега. Просто искам да знаеш, че съм добре. Обаждам ти се от другата страна на океана, но не искам да казвам точно от къде. Връщам се утре, но ще трябва да се покрия за известно време.
	— Поменът на снаха ти и децата е утре вечер.
	— О, не, татко. Непременно ще ме разпознаят, ако се появя там. Съжалявам. Кажи на Джеф, че наистина страшно съжалявам.
	— Добре, да разиграем ли малък театър? Искам да кажа — да направим ли помен и за теб?
	— Не, не. Едва ли ще мога дълго да се преструвам на умрял. Когато колегите от „Глобъл“ разберат, че съм добре, вече няма да е тайна.
	— А когато тези, които смятат, че си убит, разберат, че си жив? Тогава ще бъдеш ли в опасност?
	— Вероятно да. Трябва да свършвам вече. Обясни на Джеф как стоят нещата, а?
	— Добре. Пази се.
	Бък се премести на друг телефон и от там се обади в „Глобъл“. С преправен глас помоли телефонистката да го свърже с гласовата поща на Стив Планк.
	„Стив, познаваш гласа ми, нали? Каквото и да чуеш през следващите двайсет и четири часа, искам да знаеш, че съм добре. Ще ти се обадя утре и ще можем да се срещнем. Остави другите засега да повярват в новините за мен. Трябва да се крия, докато намеря някой, който наистина може да ми помогне. Стив, ще ти се обадя скоро.“

	* * *

	В колата Клои предпочиташе да мълчи. На Рейфърд пък страшно му се бърбореше. Това не беше характерно за него, но сега усещаше същата неотложност и настойчивост, която почувства у Брус Барнс. Искаше да запази спокойствие, да разсъждава разумно и аналитично. Имаше желание да се учи, да се моли, да придобие сигурност. Но не беше ли това някакъв вид застраховане? Можеше ли да бъде по-убеден?
	Какво във възпитанието на Клои я бе направило толкова предпазлива, толкова недоверчива? Защо гледаше отвисоко на нещо, което за него бе толкова очевидно? Той беше открил истината. Брус имаше право. Трябваше да действат, преди да им се е случило нещо лошо.
	Новините бяха пълни със съобщения за грабежи и всякакви други престъпления. Мнозина се възползваха от хаоса. Имаше похищения, изнасилвания, убийства. Пътищата бяха станали по-опасни от всякога. В екипите за бърза помощ нямаше достатъчно хора, персоналът на летищата също бе намалял, не достигаха опитни пилоти и екипажи за самолетите.
	Хората проверяваха дали близките им не са изчезнали от гробовете си. Безскрупулни типове се преструваха, че са водени от същите подбуди, докато търсеха скъпоценности, заровени с по-богатите мъртъвци. Само за една нощ светът се бе превърнал в грозно и страшно място. Рейфърд се боеше за тяхната сигурност — своята и на дъщеря си. Трябваше час по-скоро да гледа касетата и да потвърди решението, което вече беше взел.
	— Нека да я гледаме заедно — предложи той.
	— Наистина предпочитам да не я гледам, татко. Разбирам накъде биеш, но аз още не съм готова. Това е нещо много лично. Не е групова или семейна инициатива.
	— А ако грешиш?
	— Възможно е, но не ме насилвай. Гледай касетата сам. Аз ще я видя по-късно.
	— Нали разбираш, че просто се тревожа, защото те обичам и държа на теб?
	— Не се съмнявам в това.
	— Ще я гледаш ли преди събирането в църквата утре?
	— Татко, моля те. Ако продължаваш да ми досаждаш, само ще ме отблъснеш. Не знам дали изобщо искам да присъствам на това събиране. Чух какви ги приказваше пастирът днес. А и той самият каза, че утре ще е същото.
	— Ами ако утре реша да стана истински християнин? Ще ми се и ти да си там.
	Клои го погледна.
	— Не знам, татко. Това не е като да се дипломираш.
	— А може и да е. Чувствам се така, сякаш майка ти и брат ти са издържали изпита, а аз не съм.
	— Жестоко!
	— Не, сериозно. Те се оказаха подготвени за небето, а аз не успях.
	— Нека не говорим сега за това.
	— Добре. Само още нещо. Ако не дойдеш утре с мен, искам да гледаш касетата, докато ме няма.
	— Ами аз…
	— Защото искам да вземеш решение преди полета в понеделник. Пътуването със самолет става все по-опасно и човек не знае какво може да му се случи.
	— Стига бе, тате! Цял живот те слушам да убеждаваш хората, че това е най-безопасният начин на придвижване. Всеки път, когато стане някаква катастрофа и някой те попита не те ли е страх или не си ли изпадал в подобно положение, ти започваш да изброяваш всякакви статистически данни и да обясняваш, че летенето е не знам си колко пъти по-безопасно от пътуването с кола, да речем. Така че не започвай с тая тема.
	Рейфърд се отказа да спори с нея. Реши, че ще се погрижи за собствената си душа, а за дъщеря си ще се моли. Ако я насилваше да приеме вярата, явно нямаше да постигне нищо.
	Вечерта Клои си легна рано, а Рейфърд се настани пред телевизора и пъхна касетата във видеото. „Здравейте“ — чу се приятният глас на пастира, когото бе виждал няколко пъти. Докато говореше, възрастният мъж се беше облегнал на ръба на бюрото в същия кабинет, в който Рейфърд бе влязъл сутринта.
C>
	Казвам се Върнън Билингс и съм пастир на църквата „Нова надежда“ в Маунт Проспект, Илинойс. Представям си страха и отчаянието, изписани на лицата ви, докато гледате тази касета, защото тя е предназначена да се пусне само след изчезването на Божия народ от земята.
	Щом гледате касетата, значи сте сред оставените. Без съмнение сте поразени, сринати, изплашени и изпълнени с угризения. Бих искал да се замислите върху това, което ще кажа сега, и да го възприемете като напътствие в живота си след Грабването на вярващите от Христос. Ето какво се случи. Всеки, когото познавате или за когото знаете, че се е доверил единствено на Христос, за да се спаси, е отведен от Него на небето.
	Нека ви покажа с помощта на Библията какво точно се е случило. На вас вече няма да са ви нужни доказателства, защото ще сте преживели най-потресаващото събитие в човешката история. Този запис се прави предварително, но аз съм убеден, че ще бъда сред грабнатите. Ще се запитате: а откъде е знаел? Ето — прочетох го в Първото послание към коринтяните 15:51-57.
C$
	Обективът се завъртя и на екрана се появи текст от Свещеното Писание. Рейфърд натисна бутона за пауза и отиде да вземе Библията на Айрин. Нужно му беше известно време, докато намери това послание. Преводът при него бе малко по-различен, но смисълът беше същият.
	Пастирът продължи:
C>
	Искам да ви прочета онова, което великият благовестител и мисионер, апостол Павел, пише на християните от църквата в град Коринт:
	Ето, една тайна ви казвам: не всички ще починем, но всички ще се изменим в един миг, докато трепне око, при последната тръба. Защото тя ще затръби и мъртвите ще възкръснат нетленни, и ние ще се изменим. Защото това, тленното, трябва да се облече в нетление и това, смъртното, да се облече в безсмъртие. А когато това, тленното, се облече в нетление и това, смъртното, се облече в безсмъртие, тогава ще се сбъдне писаното слово: „Погълната бе смъртта победоносно“. „О, смърт, къде ти е победата? О, смърт, къде ти е жилото?“ Жилото на смъртта е грехът и силата на греха е законът. Но да благодарим на Бога, Който ни дава победата чрез нашия Господ Иисус Христос.
C$
	Рейфърд се почувства объркан. Разбра някои неща, но повечето му звучеше като безсмислица. Отново пусна касетата.
C>
	За да ви стане напълно ясно — чу се отново гласът на пастира, — ще се опитам да изтълкувам някои неща в този текст. Апостол Павел казва, че не всички ще умрем. А после потвърждава, че тленното същество ще се облече в нетленно тяло, което ще бъде вечно. Когато всичко това се случи, когато вече мъртвите християни и тези, които са още живи, получат безсмъртни тела, това ще е Грабването на Божия народ.
	Всеки, който вярва в Исус Христос и в Неговата саможертвена смърт, в погребението и възкресението Му, очаква Неговото завръщане. Когато гледате този запис, всички истински вярващи вече ще са видели как се изпълнява обещанието на Христос, когато Той казва: „И като отида и ви приготвя място, пак ще дойда и ще ви взема при Себе Си, така че където съм Аз, да бъдете и вие“.
	Убеден съм, че всички тези хора буквално са грабнати от земята, като са оставили всичко материално зад себе си. Ако сте станали свидетели как милиони хора изчезват, как бебета и малки деца буквално се изпаряват пред очите ви, несъмнено знаете, че ви говоря истината. Вярвам, че до една определена възраст, а тя вероятно е различна за различните хора, Бог няма да държи децата отговорни за решения, които трябва да се вземат с ума и сърцето, при пълното осъзнаване на възможните последствия. Може би ще видите как неродени още деца изчезват от утробите на майките си. Представям си отчаянието на родителите, представям си болката и мъката да живееш в един свят без скъпите си деца.
	В пророческото си Послание към коринтяните апостол Павел казва, че това ще се случи за миг. Ще видите как любимото ви същество, което стои пред вас, внезапно изчезва. Не ви завиждам за ужаса, който ще изживеете.
	В Библията се казва, че сърцата на мнозина ще се пръснат от ужас. За мен това означава, че ще има починали от сърдечен удар, че в отчаянието си много хора ще се самоубият. Но вие по-добре от мен виждате хаоса, който настъпва след изчезването на християните. Знаете какви са последствията в транспорта, колко болезнено се отразяват загубите сред пожарникарите, полицаите и в екипите за спешна помощ от всякакъв род.
	В зависимост от това, кога гледате този запис, може би сте свидетели, че на много места е въведено военно положение. Вероятно вече се взимат мерки срещу мародери, които се опитват да разграбят и малкото, останало след бедствието. Много правителства ще паднат и по света ще има масови безредици.
	Вероятно ще се питате защо се случва всичко това. Според някои става дума за Божия съд над един безбожен свят. Всъщност той тепърва предстои. Колкото и странно да ви звучи, това е последното усилие на Бога да привлече вниманието на онези, които са Го пренебрегнали или отхвърлили. Сега за вас, които оставате, следва продължителен период на изпитания и скърби. Бог е извел вярващите от един покварен свят, който върви по свои пътища, търси удоволствия на всяка цена, преследва материални цели.
	Вярвам, че Божият замисъл тук е да даде възможност на тези, които остават, да се осъзнаят и да престанат бясно да преследват житейските наслади и задоволяването на собствените си нужди, а да се обърнат към Библията, за да намерят истината, и към Христос — за спасението си.
	Искам да ви уверя, че близките ви, децата ви, приятелите и познатите ви не са отвлечени от зли сили или извънземни нашественици. Това вероятно ще е едно от често срещаните обяснения. И макар да ви е звучало нелепо преди, сега може да ви се стори логично. Но не е.
	В Свещеното Писание се казва още, че самозван световен водач ще произнесе една голяма лъжа. И тя най-вероятно ще бъде огласена с помощта на медиите. Самият Исус предрича, че ще се появи такъв човек. Той казва: „Аз дойдох в името на Моя Отец, и не Ме приемате. Но ако дойде друг в свое име, него ще приемете“.
	Нека от свое име ви предупредя за опасността от подобен водач на човечеството, който би могъл да дойде от Европа. Той ще се окаже голям измамник, ще изпъкне с умението си да предизвиква знамения — толкова въздействащо, че мнозина ще повярват, че е пратеник на Бога. Този човек ще има много последователи сред оставените и те ще го смятат за чудотворец.
	Измамникът ще обещае мир и сигурност, но в Библията се казва, че той ще говори срещу Всевишния и ще отхвърли всички светии на Всевишния. Ето защо ви предупреждавам да се пазите от един нов, особено надарен и влиятелен водач, който сред хаоса и объркването ще се опита да покори света. В Библията този човек е наречен Антихрист. Ще обещае много неща, но няма да изпълни думите си. Вие трябва да вярвате на това, което ви обещава Всемогъщият Бог чрез Своя Син Исус Христос.
	Библията ни учи, че Грабването на Църквата предхожда седемгодишен период на изпитания и скръб. През това време ще се случат страшни неща. Ако не сте приели Христос за свой Спасител, душата ви е в опасност. А бедствията и катаклизмите, които ще настъпят, застрашават живота ви. Дори да се обърнете към Христос, пак може да умрете като мъченици.
C$
	Рейфърд отново натисна бутона за пауза. Вече знаеше за Спасението. А за времето на изпитания и скърби? Не беше ли достатъчно, че изгуби най-близките си и че гордостта и егоцентризмът му бяха попречили да отиде с тях на небето? Нима щеше да има и _още_?
	Ами този велик измамник, за когото говореше пастирът? Може би прекаляваше малко с пророчествата. Но той нямаше вид на търговец на илачи. Беше искрен и честен човек, на когото може да се вярва. Беше Божи човек. Ако това, което казваше за изчезванията, бе вярно — а дълбоко в себе си Рейфърд знаеше, че е така — този човек заслужаваше внимание и уважение.
	Помисли си, че е крайно време да престане да критикува, да анализира, да бъде недоволен от това, което вижда с очите си. Доказателствата бяха пред него: празните столове, самотата в леглото, раната в сърцето му. Оставаше само едно — да действа. И отново пусна касетата.
C>
	В този момент въпросът защо сте още на земята няма никакво значение — продължи пастирът. — Може да сте били прекалено големи егоисти, много горди или твърде заети. А може би просто не сте отделили време да разберете какво казва Христос за самите вас. Сега най-важното е, че ви се дава втори шанс. Не го пропускайте.
	Изчезването на светиите и децата, хаосът, който го последва, отчаянието в душите на оставените — всичко това доказва, че съм прав. Молете се Бог да ви помогне. Приемете още сега Неговия дар на спасението. И не се поддавайте на лъжите и домогванията на Антихриста, който много скоро ще се появи. Не забравяйте, че той ще подведе мнозина. Не допускайте да сте сред тях.
	Близо осемстотин години преди Христос да слезе на земята за първи път в Стария Завет пророк Исайя казва, че царствата на народите ще са в голям конфликт помежду си и лицата им ще са обгърнати в пламъци. За мен това предвещава Трета световна война, в която термоядреното оръжие ще затрие милиони хора от лицето на земята.
	Библейските пророчества всъщност са предварително написана история. Настоявам да намерите литература по този въпрос или да се срещнете с хора, които са специалисти в тази област, но по една или друга причина не са приели Христос и са сред оставените. По такъв начин ще знаете какво предстои и ще можете да се подготвите.
	Ще видите как ще се сменят правителства и религии. Ще избухнат войни и инфлация ще залее света. Ще станете свидетели на повсеместна смърт и разруха, на мъченичество на светии, даже на опустошително земетресение. Гответе се.
	Господ иска да ви прости греховете и да ви покаже, че небето съществува. Чуйте какво казва Той в Йезекиил 33:11: „Не благоволя в смъртта на нечестивия, а нечестивият да се върне от пътя си и да живее“.
	Ако приемете посланието на Бога за спасение, Неговият Свети Дух ще ви осени и ще ви доведе до духовно новорождение. Не е нужно да имате широки богословски познания. Можете още сега, в този миг, да станете дете на Бога, като Му се помолите заедно с мен…
C$
	Рейфърд натисна паузата и видя загрижеността в лицето на пастира, състраданието в очите му. Знаеше, че собствените му приятели и близки, дори дъщеря му, ще го сметнат за луд. Но тези думи му звучаха като истина. Не знаеше нищо за седемте години на изпитания и за измамника, който щеше да се появи и да се провъзгласи за водач. Но разбираше, че Христос е нужен в живота му. Трябваше му прошка за греховете, както и сигурност, че един ден ще бъде с жена си и сина си на небето.
	Рейфърд поседя така, отпуснал глава в шепите си, а сърцето му биеше ускорено. От стаята на Клои не се чуваше шум. Беше сам със себе си, сам с мислите си, сам с Бога и почувства Божието присъствие. Падна на колене на пода. Никога досега не бе коленичил за молитва. Но в този момент усети цялата сериозност и благоговението в сърцето си. Освободи паузата и захвърли дистанционното настрана. Събра дланите си и опря чело в тях.
C>
	„Молете се след мен — чу Рейфърд гласа на пастира и поде след него. — Господи, признавам, че съм грешник. Разкайвам се за греховете си. Моля Те, прости ми и ме спаси. Обръщам се към Теб в името на Исус, Който умря за мен. От този момент се уповавам на Него. Вярвам, че непорочната кръв на Исус е достатъчна отплата за моето спасение. Благодаря Ти, че ме чу и ме прие. Благодаря Ти, че спаси душата ми.“
C$
	Рейфърд не помръдна от мястото си, докато пастирът продължи с насърчителни думи и доказваше с цитати от Библията, че който призове Господното име, ще бъде спасен и че Господ няма да отхвърли никой, който Го е потърсил. В края на записа проповедникът каза: „Ако сте се молили искрено, сте спасени и новородени — вече сте чеда на Бога“.
	Рейфърд искаше да продължи да говори с Бога. Изпитваше нужда да сподели конкретно своя грях. Разбираше, че му е простено, но някак по детски му се щеше да убеди Бога, че знае какъв човек е бил.
	Разкайваше се за гордостта си. Гордостта от своята интелигентност. От външността си. От способностите си. Призна похотта си, как в търсене на удоволствия пренебрегваше своята съпруга. Как се бе прекланял пред парите и вещите. Когато свърши, се почувства пречистен. Това, което научи от видеозаписа, всички тези приказки за годините на изпитания, го изплашиха и разтревожиха. Но бе много по-добре да се изправи срещу трудностите като истински вярващ, а не като човека, който бе доскоро.
	Следващата молитва, която произнесе, беше за Клои. Нямаше да престане да се тревожи и да се моли за нея, докато не се убеди, че тя ще го последва в този нов живот.

	* * *

	Веднага след като пристигна на летище „Кенеди“, Бък позвъни на Стив Планк.
	— Бък, изменник такъв! Стой там, където си! Знаеш ли кой иска да говори с тебе?
	— Нямам представа.
	— Самият Николае Карпатия.
	— Да бе!
	— Говоря ти сериозно. Тук е, а с него е твоят стар приятел Хаим Розенцвайг. Явно Хаим те е превъзнасял и сега, когато всички медии са вперили поглед в него, той иска теб. Така че идвам да те взема. Ще ми разкажеш в какво си се забъркал, ще те съживим и така ще можеш да направиш великото интервю, за което мечтаеш.
	Бък затвори телефона, плесна с ръце и си помисли: „Прекалено е хубаво, за да е истина. Ако на света има човек, който да стои над всички тези терористи и биячи, дори над мръсниците от лондонската борса и в Скотланд Ярд, това явно е Карпатия. Щом Розенцвайг го харесва, значи трябва наистина да е добър“.

	* * *

	Рейфърд с нетърпение очакваше утрото, за да отиде в църквата „Нова надежда“. Започна да чете Новия Завет и прерови цялата къща, за да намери книги или справочници, останали от Айрин. Все още разбираше трудно повечето неща, но изпитваше толкова силно желание да научи всичко за живота на Христос, че прочете от край до край четирите Евангелия. Чете до късно и накрая заспа.
	През цялото време, докато четеше, мислеше само за това, че сега и той е част от онова голямо семейство, към което принадлежат жена му и синът му. Макар да бе изплашен от пророчествата на пастира за страшните бедствия, които очакват света след Грабването, новата му вяра силно го вълнуваше. Сега знаеше, че един ден ще отиде при Бога и при Христос. Повече от всякога му се щеше и с Клои да стане така.
	Рейфърд не искаше да настоява повече. Реши да не й казва какво е направил, освен ако сама не го попита. Но на сутринта тя не му зададе никакви въпроси. Само се извини, че няма да отиде с него.
	— Ще дойда някой друг път, обещавам. Не съм враждебно настроена. Просто не съм готова.
	Баща й едва се сдържа да не й напомни, че не бива да чака прекалено дълго. Искаше още веднъж да я помоли да гледа видеозаписа, но не го направи. Тя знаеше, че си е пуснал касетата, но не го попита нищо. Беше върнал лентата отначало и я бе оставил във видеото, като се надяваше, че докато го няма тя все пак ще изпълни желанието му.
	Стигна до църквата малко преди десет и много се изненада, когато му се наложи да паркира през три пресечки от нея. Всички места в залата бяха заети. Малцина носеха Библии и почти никой не беше облечен официално. Хората, които изпълваха цялата църква, пространството не само долу, но и на балкона, бяха уплашени и отчаяни. Като не намери къде да седне, Рейфърд застана прав, най-отзад.
	Точно в десет Брус започна да говори, като преди това беше поръчал на Лорета да застане на вратата и да посреща закъснелите, така че всеки да се чувства добре дошъл. Въпреки многото хора, той не включи прожекторите и не застана зад амвона. Сложи един микрофон близо до първия ред и просто заговори на хората.
	Първо се представи, после каза:
	— Не говоря от амвона, защото това е място за хора с опит и призвание. Но те вече не са сред нас и затова аз ще поема тежкото задължение да ви водя и напътствам. При други обстоятелства щяхме да сме силно развълнувани да видим в църквата толкова много хора. Но няма да ви говоря за това колко е хубаво, че сте тук днес. Знам, че сте дошли, за да научите какво е станало с децата и близките ви. Уверен съм, че знам отговора на този въпрос. Очевидно не съм го знаел преди. В противен случай сега нямаше да съм с вас. Днес няма да пеем. Няма да направя и никакви съобщения, освен едно: по програма всяка сряда в 7 ч. вечерта ще изучаваме заедно Библията. Засега няма да събираме помощи, въпреки че от другата седмица ще трябва да започнем. Налага се, за да посрещнем разходите си. Църквата има малко пари в банката, но те трябва да покрият ипотеката, а и аз имам нужда от средства за съществуване.
	След това Брус разказа същото, което бе споделил с Рейфърд и Клои предния ден. Всички бяха затаили дъх и само неговият глас се носеше из църквата. Мнозина плакаха. После той пусна касетата и стотици се присъединиха към молитвата на пастира в края. Брус настоя пред тях да започнат да посещават „Нова надежда“. После добави:
	— Знам, че много от вас са все още скептично настроени. Вие сигурно вярвате, че това, което се случи, е от Бога, но все още не го приемате и негодувате срещу Него. Ако решите дори тази вечер да се върнете, за да поставите своите въпроси или да дадете израз на чувствата си, аз ще съм тук и ще ви очаквам. Но реших да не ви давам възможност за това още сега. За толкова много от вас вярата е нещо съвсем ново и не бих искал да ви обърквам. Уверявам ви, че ще изслушам всеки искрено зададен въпрос. Искам обаче да дам думата на онези, които тази сутрин са приели Христос и желаят да споделят нещо с нас. Библията ни учи да постъпваме точно така — да огласяваме пред всички решението и позицията си. Нека всеки, който е готов за това, да застане пред микрофона.
	Рейфърд тръгна пръв, но докато вървеше по пътеката усети, че много други го последваха. Десетки искаха да разкажат своите истории, да споделят как са започнали пътуването си към Бога. Повечето също като Рейфърд се бяха доближили до истината чрез любим човек или приятел, но така и не бяха успели да приемат напълно истината за Христос.
	Всички разкази бяха затрогващи и почти никой не си тръгваше. Минаваше вече пладне, а пред микрофона чакаха още четирийсет или петдесет души. Всички имаха нужда да говорят за онези, които са ги напуснали. Към два часа, когато хората вече бяха уморени и гладни, Брус каза:
	— Ще се наложи да прекъснем. Не исках днес да правим нищо от обичайните неща, дори и да пеем. Но сега чувствам, че трябва да възхвалим Господа за това, което стана тук. Нека ви науча на един кратък хвалебствен химн.
	Брус изпя една песен от Писанието, в която се прославяха Бог Отец, Неговият Син Исус и Светият Дух. Останалите се присъединиха — запяха с тихо благоговение и от сърце. От вълнение Рейфърд остана безмълвен. Един по един хората спряха да пеят и изричаха думите шепнешком или просто тананикаха със затворена уста. Всички бяха така завладени от песента, че за Рейфърд това щеше да остане най-вълнуващият миг в живота му. Как му се искаше да сподели всичко това с Айрин, Рейми и Клои.
	Хората сякаш не искаха да си тръгнат. Дори след като Брус произнесе последната молитва, много от тях останаха, за да се запознаят помежду си. По всичко личеше, че се създава ново паство. Сега името на църквата звучеше по-подходящо от всякога. „Нова надежда“. Брус се ръкуваше с всички на излизане и никой не го подминаваше, без да се спре. Когато Рейфърд му подаде ръка, Брус попита:
	— Зает ли сте този следобед? Какво ще кажете да хапнем заедно?
	— Разбира се — отвърна Рейфърд, — но първо искам да се обадя на дъщеря си.
	Той позвъни на Клои, за да й каже къде е. Тя не го разпита за събранието в църквата, само каза:
	— Доста дълго продължи, а? Много хора ли имаше?
	Той отвърна с „да“ и на двата й въпроса, но беше решил да не казва нищо повече, ако тя не го попита. Надяваше се и се молеше любопитството й да надделее, за да може тогава да й разкаже както трябва за всичко, което се бе случило през деня. Може би тогава Клои щеше да съжали, че не е била там. Поне трябваше да разбере как се е почувствал той.
	Двамата с Брус отидоха в малък ресторант в близкия Арлингтън Хайтс. Пастирът изглеждаше уморен, но доволен. Сподели с Рейфърд, че изпитва толкова смесени чувства, че не знае как да си обясни всичко това.
	— Раната от загубата на семейството ми — говореше Брус — е още толкова прясна, че ми е трудно да правя каквото и да било. Продължавам да се срамувам от фалша и лицемерието си. И въпреки всичко, откакто се покаях за греховете си и истински приех Христос, само за няколко дни Той ме благослови повече, отколкото изобщо някога съм се надявал. Домът ми е самотен и студен, изпълнен с болезнени спомени. Но видяхте ли какво се случи днес? Той ме направи водач на новото паство и сега имам за какво да живея.
	Рейфърд едва забележимо кимна. Усещаше, че Брус просто има нужда да поговори с някого.
	— Рей — продължи Брус, — църковните общности обикновено се изграждат от пастири с богословско образование и старейшини, които са били християни през почти целия си живот. Ние няма да имаме тази възможност. Не знам какъв вид ръководство ще се утвърди при нас. Не можем да имаме старейшини, когато временно изпълняващият длъжността пастир (как иначе да се нарека?) сам е новоповярвал християнин, каквито са и всички останали. Но ще имаме нужда от едно ядро от хора, които държат един на друг и ще се посветят на делото. Лорета и някои други, с които се видяхме в нощта след Грабването, вече са част от този екип. Към тях ще се присъединят още неколцина по-възрастни хора, които от доста време са в църквата, но по някаква причина също са сред оставените. Знам, че всичко това е съвършено ново за тебе, но чувствам, че трябва да те помоля да се присъединиш към нашата малка група. Ще бъдем в църквата на службите в неделя сутрин, понякога и неделя вечер, ще се виждаме и в сряда вечерта на библейските изучавания. Освен това ще се срещаме и в моя дом още веднъж в седмицата. Така ще се молим един за друг, ще се държим един за друг и ще се опитаме да проникнем по-дълбоко в нещата, за да сме с една крачка преди новото паство. Готов ли си за това?
	Рейфърд се облегна назад и каза неуверено:
	— О, не знам. Новак съм в тази работа.
	— Всички сме начинаещи.
	— Да, но ти си израснал с всичко това, Брус. Разбираш нещата.
	— А съм пропуснал най-важното.
	— Добре, ще ти кажа какво ме привлича във всичко това. Имам огромна нужда от познания за Библията. И се нуждая от приятел.
	— Аз също — каза Брус. — Именно в това е рискът. Ще се опитаме да се облегнем един на друг.
	— Готов съм да поема риска, ако и ти направиш същото — съгласи се Рейфърд. — Но при условие че не се налага да изпълнявам някаква ръководна роля.
	— Дадено — веднага откликна Барнс, като му протегна ръката си.
	Рейфърд също подаде ръка. Никой от двамата не се усмихна. Рейфърд имаше чувството, че започва едно приятелство, родено от мъката и нуждата. Надяваше се то да успее.
	Когато се прибра вкъщи, Клои вече с нетърпение очакваше да чуе разказа му. С изумление изслуша впечатленията на баща си и с неудобство призна, че още не е гледала касетата.
	— Но сега ще я гледам, тате. Преди да заминем за Атланта. Май че си навлязъл доста навътре, а? Всъщност ми се ще да проверя как стоят нещата, дори да не направя нищо друго.
	Бяха минали повече от двайсетина минути, откакто Рейфърд се беше прибрал, бе облякъл пижамата си и се готвеше да си почине през останалата част от вечерта, когато Клои му извика:
	— Татко, за малко да забравя. Някоя си Хати Дърам те търси няколко пъти. Стори ми се доста развълнувана. Каза, че работи с тебе.
	— А, да — поде Рейфърд. — Искала е да я включат в екипа ми за следващия полет, но аз отказах. Вероятно е научила и бърза да разбере причината.
	— Защо си й отказал?
	— Дълга история. Друг път ще ти обясня.
	Рейфърд тъкмо се протягаше към телефона, когато той иззвъня. Беше Брус.
	— Забравих да ти кажа нещо — веднага заговори той. — Ако приемеш да си част от ядрото, първото ти задължение е да присъстваш тази вечер на срещата с разочарованите и скептиците.
	— Явно ще бъдеш строг ръководител.
	— Ще те разбера, ако си имаш други планове.
	— Брус — каза Рейфърд, — единственото място, на което искам да бъда, е небето. И няма да пропусна възможността за това. Дори ще се опитам да доведа и Клои с мен.
	— Къде ще ме водиш? — попита Клои, когато той свърши разговора си.
	— Минута само и ще ти обясня — отвърна баща й. — Искам да се обадя на Хати и да оправя нещата.
	Рейфърд остана учуден, че Хати не спомена нищо за полета.
	— Току-що научих една обезпокоителна новина — каза тя. — Нали си спомняш оня журналист от „Глобъл Уикли“, който пътуваше с нас. Онзи, дето си беше свързал компютъра с вътрешния телефон в самолета?
	— Смътно.
	— Казва се Камерън Уилямс. Говорих с него по телефона няколко пъти, след като пристигнахме. Снощи се опитах да му се обадя от летището в Ню Йорк, но не успях да се свържа.
	— Аха.
	— Току-що научих от новините, че е загинал в Англия при бомбена експлозия в автомобил.
	— Не може да бъде! Шегуваш ли се?
	— Не, не се шегувам. Не е ли твърде странно? Рейфърд, понякога не знам колко още ще мога да понеса. Едва го познавах, но бях толкова потресена, че се разревах, когато научих вестта. Извинявай, че те занимавам с това, но си помислих, че може би го помниш.
	— Няма нищо, Хати. Знам колко тежко е всичко това за тебе, защото и с мене беше така. Всъщност имам да ти казвам много неща.
	— Така ли?
	— Можем ли да се видим в близките дни?
	— Исках да ме включат в екипажа на един от твоите полети. Ако стане, може би…
	— Може би — каза Рейфърд. — А ако не стане, може да дойдеш на вечеря с мен и Клои.
	— С удоволствие, Рейфърд. С най-голямо удоволствие.


>	Тринадесета глава

	Бък Уилямс седеше близо до един от изходите на летище „Кенеди“ и четеше съобщението за собствената си смърт. Заглавието на статията гласеше: „Известен журналист смятан за мъртъв“. Отдолу пишеше:
C>
	Тридесетгодишният Камерън Уилямс, най-младият старши репортер в екипа на информационен седмичник, се смята за мъртъв след бомбена експлозия в кола, паркирана пред малко заведение, в събота вечер в Лондон. Причините за експлозията, която отне живота на следовател от Скотланд Ярд, все още се изясняват.
	Уилямс печели наградата „Пулицър“ като репортер на „Бостън Глоуб“. На двадесет и пет години става щатен репортер на списание „Глобъл Уикли“. През петте години работа за списанието той израства бързо до длъжността старши репортер. От тогава е написал повече от тридесет водещи статии и четири пъти подготвя материала за конкурса „Личност на годината“.
	Известният журналист печели и престижната награда на името на Ърнест Хемингуей за военните си кореспонденции, отразяващи отбиването на руската въздушна атака над Израел преди повече от година. По думите на Стив Планк, главен редактор на „Глобъл Уикли“, администрацията на списанието отказва да потвърди новината за смъртта на Уилямс, докато не получи „неопровержими доказателства“.
	Бащата и жененият брат на Уилямс живеят в Тусон. Снахата и племенниците на журналиста изчезнаха по време на странните събития миналата седмица.
	Скотланд Ярд определя експлозията в Лондон като акт на отмъщение, дело на северноирландски терористи. Капитан Хауард Съливан определи жертвата, двайсет и девет годишния Алан Томпкинс, като „един от най-добрите си подчинени, чудесен човек и изключително интелигентен следовател, с когото било удоволствие да се работи“.
	Съливан добави още, че Уилямс и Томпкинс са се сближили преди няколко години, след като журналистът интервюирал Томпкинс във връзка с една статия по проблемите на тероризма в Англия. Двамата точно излизали от едно заведение в Лондон, когато в служебния автомобил на Томпкинс избухнала бомба.
	Тялото на следователя е идентифицирано, но на мястото на експлозията са намерени само личните документи на Уилямс.
C$

	* * *

	Рейфърд Стийл бе обмислил всичко. Беше решил да признае откровено пред Клои за увлечението си по Хати Дърам и за чувството за вина, което го измъчва. Знаеше, че дъщеря му може и да не се изненада много, но със сигурност ще бъде разочарована. Искаше да сподели с нея желанието си да говори с Хати за своята нова вяра, като се надяваше, че по този начин и нещата с Клои ще потръгнат в някаква степен, без тя да се чувства заплашена от нещо. Предната вечер го беше придружила в църквата на срещата със скептиците, но си тръгна много преди края. Бе изпълнила и обещанието си да гледа касетата на пастира, но до този момент двамата не бяха обсъждали нито събранието, нито записа.
	Рейфърд знаеше, че щом стигнат до „О’Хеър“, нямаше да имат достатъчно време за разговор. Затова поде темата още докато пътуваха в колата и поразени наблюдаваха разрушенията от двете страни на магистралата. По пътя от дома им до летището видяха повече от десетина опожарени къщи. Рейфърд предположи, че изчезналите семейства са оставили включени някакви електроуреди.
	— Значи смяташ, че това е Божие дело? — запита Клои, без да проявява неуважение.
	— Да, така смятам.
	— Мислех, че Той трябва да е Бог на любовта и реда — каза Клои.
	— Аз вярвам, че наистина е такъв. Това е Неговият замисъл.
	— И преди имаше множество трагични случаи и не една безсмислена смърт.
	— Аз също не разбирам всичко — оправда се Рейфърд. — Но както каза Брус миналата вечер, ние живеем в един греховен свят, който до голяма степен се владее от Сатаната.
	— Олеле! — възкликна Клои. — Запита ли се защо си излязох по средата?
	— Предполагам, защото въпросите и отговорите попадаха много близо до целта.
	— Може би, но всички тия приказки за Сатаната, за Грехопадението и какво ли не още… — Тя замълча и разтърси глава.
	— Мила, не твърдя, че разбирам нещата по-добре от тебе — успокои я Рейфърд. — Но зная, че съм грешник и светът е пълен с такива като мен.
	— Смяташ, че и аз съм една от тях?
	— Ако си като всички други, да. А ти как смяташ?
	— Не го правя нарочно.
	— И никога не проявяваш егоизъм или алчност? Не си завистлива, дребнава и злобна?
	— Опитвам се да не бъда. Поне не за сметка на някой друг.
	— Но все пак смяташ, че си изключение и за тебе не важи онова, което се казва в Библията: всички сме грешници и никъде няма нито един праведник? Нито един!
	— Не знам, татко. Представа нямам…
	— Но разбираш какво ме тревожи, нали?
	— Да, знам. Смяташ, че времето е малко. Притесняваш се, че светът е изпълнен с опасности, а аз мисля твърде дълго и когато най-накрая реша какво да правя, вече ще е твърде късно.
	— Не бих могъл да го кажа по-добре, Клои. Просто се надявам да знаеш, че мисля само за тебе и за нищо друго.
	— Не се безпокой за това, татко.
	— Какво е мнението ти за видеозаписа? Изясниха ли ти се нещата?
	— Нещата стават съвсем ясни, ако вярваш във всичко това. Искам да кажа, че трябва да започнеш тъкмо с това като основа. Тогава всичко си идва на мястото. Но ако не си сигурен по отношение на Бога и Библията, на греха, небето и ада, тогава продължаваш да се питаш какво става и защо.
	— Значи така стоят нещата при теб?
	— Татко, не знам как точно стоят нещата при мен.
	Рейфърд едва се сдържа да не се впусне в спор с нея. На обяд в Атланта, ако имат достатъчно време, ще се опита да й каже за Хати. Предвиждаше се само четирийсет и пет минутен престой преди самолетът да потегли обратно към „О’Хеър“. Рейфърд се питаше дали има право да се помоли полетът да има закъснение.

	* * *

	Стив Планк влезе забързан в сградата на летището и като потупа Бък по рамото, каза:
	— Хубава фуражка. А това какво е? Сигурно от два дни не си се бръснал.
	— Не ме бива много да се прикривам — извини се Бък.
	— Не си толкова известен, че чак да се криеш — успокои го Стив. — Напоследък не си наминавал към жилището си, нали?
	— Не. Към твоето също. Сигурен ли си, че никой не те е проследил до тук?
	— Май започваш да развиваш параноя, а, Бък?
	— Имам си основание — отвърна той, докато се качваха в таксито. Каза на шофьора да кара към Сентръл Парк и след това обясни на Стив цялата история.
	— Защо смяташ, че Карпатия ще ти помогне? — попита го Планк малко по-късно, докато крачеха по една от алеите. — Ако Скотланд Ярд и борсата стоят зад всичко това, а Карпатия, както ти самият казваш, е свързан с Тод-Котран и Стонагъл, тогава може би ще поискаш от него да ухапе ръката, която го храни.
	Минаха под един мост, за да се скрият от грейналото пролетно слънце.
	— Имам известни подозрения към този човек. — Гласът на Бък отекна в каменните сводове. — Няма да се изненадам, ако разбера, че оня ден се е срещнал в Лондон със Стонагъл и Тод-Котран. Засега обаче смятам, че той е само пионка.
	Стив посочи една пейка и когато двамата седнаха, каза:
	— Всъщност днес видях Карпатия на пресконференцията, която даде. Единственият ми коментар засега е, че се надявам да излезеш прав.
	— Розенцвайг беше силно впечатлен от него, а той е един проницателен старец.
	— Карпатия наистина впечатлява — призна Стив. — Красив е като Робърт Редфорд на млади години. Тази сутрин говори на девет езика толкова свободно, сякаш всеки от тях му беше роден. Медиите направо ще го изядат.
	— Казваш го, сякаш ти не си от тях — засече го Бък.
	Стив сви рамене.
	— Просто отстоявам своята гледна точка. Научил съм се да бъда скептик. Нека жълтите вестници да преследват известните личности. Но този човек има ум, има какво да каже. Хареса ми. Вярно че го видях само на пресконференцията, но той определено има план. И на теб ще ти хареса, а си по-голям скептик от мен. Освен това той иска да те види.
	— Кажи ми нещо повече.
	— Вече ти казах. След него се мъкне група от никому неизвестни хора, с едно изключение.
	— Розенцвайг.
	— Точно така.
	— Каква е ролята на Хаим в тая работа?
	— Още никой не знае със сигурност, но Карпатия явно успява да привлече съветници и експерти, които го държат в течение за най-новото в областта на технологиите, политиката, финансите и всичко останало. А нали си чувал, Бък, че той не е много по-възрастен от теб. Тази сутрин май казаха, че е на трийсет и три.
	— И говори девет езика?
	Планк кимна.
	— Спомняш ли си кои точно?
	— Защо питаш?
	— Просто си мислех…
	Стив измъкна от страничния си джоб репортерски бележник, отвори го и попита:
	— По азбучен ред ли ги искаш?
	— Разбира се.
	— Английски, арабски, испански, китайски, немски, румънски, руски, френски и унгарски.
	Бък се замисли и каза:
	— Я повтори още веднъж.
	Стив ги изброи пак, после попита:
	— Какво ти дойде наум?
	— Това момче опитен политик ли е?
	— Не. Повярвай, нямаше никаква измама. Знае тези езици и си служи с тях много добре.
	— Но нима не забелязваш точно кои езици владее? Помисли малко.
	— Спести ми усилието — помоли Планк.
	— Шестте езика на ООН плюс трите езика, които се говорят в собствената му страна.
	— Да бе, вярно.
	Бък кимна.
	— Значи скоро ще трябва да се срещна с него?

	* * *

	Полетът до Атланта се оказа тежък, трасето бе натоварено и Рейфърд трябваше често да сменя височината, за да избягва въздушните ями. Можа да види Клои само за няколко минути, докато помощникът му остана в пилотската кабина и самолетът беше включен на автопилот. Отиде бързо при нея, но нямаше време да разговаря.
	В Атланта желанието му се сбъдна. Имаше друг боинг 747, който трябваше да отлети за Чикаго в ранния следобед, а единственият друг пилот, освен Рейфърд трябваше да се върне по-рано. Чикаго и Атланта се договориха, размениха двата екипажа и дори намериха място за Клои. Така двамата можаха да напуснат летището за цели два часа и да отидат на обед.
	Шофьор на таксито им беше красива млада жена, която с приятен мелодичен глас ги запита дали не искат да видят нещо „наистина невероятно“.
	— Ако ни е на път.
	— Само на няколко преки е от мястото, където искате да отидете — увери ги жената.
	Тя направи няколко маневри, зави по странични отсечки и мина по две улици, където имаше пътна полиция.
	— Ето там — посочи тя, като спря колата на песъчлив паркинг, ограден с дебела бетонна стена. — Виждате ли големия гараж от другата страна на пътя?
	— Какво пък е това? — учуди се Клои.
	— Странно, нали? — каза момичето.
	— Какво се е случило? — попита Рейфърд.
	— Така е, откакто започнаха да изчезват хора — отвърна тя.
	Впериха погледи в шестетажната постройка на гаража, наблъскана с коли, които се бяха заклещили една в друга толкова плътно и някак си спираловидно, че крановете едва успяваха да ги извадят от страничните отвори на сградата.
	— Всички са били вътре след някаква футболна среща, продължила до късно вечерта — започна да обяснява момичето. — Полицаите казаха, че и без това се е получило страхотно задръстване. Безкрайни редици от коли чакали да се измъкнат. Много хора се разхождали и излизали от гаража, докато чакат, а други просто стояли в колите си. На някои им омръзнало и се опитали да се проврат покрай другите. Представяте си, нали?
	— Да, да.
	— И изведнъж, пуф — продължи тя, — повече от една трета от шофьорите изчезнали. Просто ей така. Ако имало място пред тях, колите им продължавали да се движат, докато не се блъснат в други коли или в стената. Ако нямало място, просто се удряли в предната кола и спирали. Шофьорите, които останали в автомобилите си, не можели да мръднат ни напред, ни назад. Настъпила такава бъркотия, че хората просто изоставяли своите коли, прескачали чуждите и тръгвали да търсят помощ. На разсъмване започнали да изтеглят автомобилите от най-долните етажи на буксир, а към обед докарали кранове и от тогава работят.
	Рейфърд и Клои наблюдаваха и клатеха глави. Крановете, които обикновено се използват при строителството на сгради, сега помагаха автомобилите да се овържат с вериги, после ги разклащаха, дърпаха ги и ги влачеха, за да ги измъкнат през отворите на гаража. Както изглеждаше, щяха да са нужни още няколко дни.
	— А вие — Рейфърд се обърна към момичето зад волана — изгубихте ли близки хора?
	— Да, господине. Мама, баба и двете ми малки сестрички. Но знам къде са — на небето, точно както мама винаги казваше.
	— Смятам, че сте права — отвърна Рейфърд. — Жена ми и малкият ми син също си отидоха.
	— Сега намерихте ли спасението? — попита момичето.
	Рейфърд се изненада от прямотата, с която тя му зададе този въпрос, но вече разбираше какво значи това.
	— Да, намерих го — каза той.
	— Аз също. Трябва да си напълно сляп, за да не видиш светлината сега.
	В този момент му се искаше да погледне Клои, но не го направи. Когато стигнаха пред ресторанта, възнагради щедро момичето. Докато обядваха, разказа на Клои за историята с Хати — точно както си беше. Дъщеря му мълча дълго, а когато заговори, гласът й беше неуверен.
	— И ти така и не се възползва от това? — попита тя.
	— Слава богу, не. Иначе никога нямаше да живея в съгласие със себе си.
	— Това щеше със сигурност да нарани мама.
	Той тъжно поклати глава.
	— Понякога се чувствам толкова зле, сякаш в действителност съм й изневерил. Но намирах оправдание пред себе си, защото майка ти бе така заета със своята вяра.
	— И все пак е странно. Тъкмо това някак си ме крепеше да не направя нещо лошо, докато бях в училище. Сигурна съм, че мама много ще се разочарова, ако научи какво съм вършила или говорила, докато не бях с вас. Не ми се ще и да помисля. Но като знаех колко искрена и предана беше, какви очаквания и надежди хранеше за мен, се въздържах да не направя някоя особено голяма глупост. Знаех, че се моли за мен. Напомняше ми го всеки път, когато ми пишеше.
	— А казвала ли ти е нещо за последните времена?
	— Разбира се. Непрекъснато говореше за това.
	— Но ти все още не вярваш в думите й?
	— Искам да вярвам, татко, наистина искам, но трябва да бъда интелектуално честна пред себе си.
	Това за малко щеше да извади Рейфърд от равновесие. А не беше ли и той на нейните години същият псевдоинтелектуалец? Прекарваше всичко през гъстото сито на интелекта си, докато съвсем наскоро свръхестественото не се стовари върху академичната му претенциозност и не я разби напълно. Но момичето от таксито го каза много точно: трябва да си съвсем сляп, за да не видиш светлината сега. Няма значение колко си образован.
	— Ще поканя Хати да вечеря с нас тази седмица — каза той.
	Клои присви очи.
	— Какво, да не би да смяташ, че сега си свободен да действаш?
	Рейфърд беше изненадан от собствената си реакция. Имаше желание да удари шамар на собствената си дъщеря, но се сдържа. Никога досега не беше понечвал да я удари. Стисна зъби и предпочете да изрази с думи възмущението си:
	— Как можеш да говориш така, след всичко, което току-що ти казах? Това е обидно.
	— А нима не е обидно онова, на което си се надявал с тази Хати Дърам, татко? Нима смяташ, че тя не се е досещала какво става? Как мислиш, че ще изтълкува поканата ти? Може да дойде и да разбие всичко между нас.
	— Смятам предварително да изясня намеренията си, а те са почтени, по-почтени от когато и да било преди, защото сега нямам какво да й предложа.
	— Значи сега, вместо да й се метнеш, ще почнеш да й проповядваш?
	Нямаше сили да спори повече:
	— Държа на нея като човек и искам тя да знае истината, за да може да направи каквото трябва.
	— А ако тя не поиска?
	— Това си е нейно право. Аз ще изпълня това, което зависи от мен.
	— А ако аз не постъпя както ти искаш и с мен ли ще се отнесеш така? И ще си спокоен, че си изпълнил дълга си?
	— Да, но държа на тебе много повече, отколкото на Хати.
	— Трябваше да помислиш за това, преди да застрашиш всичко друго, като започнеш да я ухажваш.
	Рейфърд отново се почувства обиден, но сам си беше навлякъл тези неприятности и знаеше, че го заслужава.
	— Може би точно затова не предприех нищо. Мина ли ти през ума тази мисъл? — попита той.
	— Това е нещо ново за мен — отвърна му Клои. — Надявам се, че си се въздържал заради жена си и децата си.
	— За малко да не успея.
	— Така и предполагах. Ами ако този подход към Хати те направи още по-привлекателен за нея? Сега какво би те спряло да не проявиш чувства и ти? Ако си убеден, че мама е на небето, значи вече не си женен.
	Рейфърд поръча десерта и остави салфетката си на масата.
	— Може би разсъждавам наивно, но го усещам по същия начин, сякаш е умряла внезапно. Последното нещо, за което мисля сега, е друга жена, а най-малкото Хати. Тя е твърде млада и неуравновесена, а аз съм толкова отвратен от себе си задето се поддадох на изкушението. Искам да говоря с нея открито и да чуя какво ще каже тя. Ще ми бъде за урок, ако разбера, че всичко това е било само плод на моето въображение.
	— Искаш да кажеш, при подобни случаи в бъдеще?
	— Клои, обичам те, но започваш да ставаш лоша.
	— Знам. Извинявай. Наистина прекалих. Но как ще разбереш дали тя ти казва истината? Защо смяташ, че ако й кажеш, че си проявил слабост, но вече не се интересуваш от нея, тя ще изпадне в неизгодното положение да признае, че също е мислила за възможността да сте заедно?
	Рейфърд вдигна рамене.
	— Може и да си права. Но аз трябва да бъда честен с нея, дори и тя да не е откровена с мен. Дължа й го. Искам да приеме сериозно онова, от което според мен се нуждае сега.
	— Не знам, татко. Мисля, че е прекалено рано да й говориш за Бога.
	— Колко рано е прекалено рано, Клои? Нищо вече не е сигурно. Вече не.

	* * *

	Стив извади от вътрешния джоб на сакото си две журналистически карти, които даваха право на притежателите им да присъстват на речта на Николае Карпатия пред Общото събрание на ООН същия следобед. Картата на Бък беше на името на Джордж Орешкович.
	— Кажи сега, не се ли грижа за тебе?
	— Невероятно — съгласи се Бък. — Колко време имаме?
	— Малко повече от час — уточни Стив, като стана и махна на едно такси да спре. — И както вече ти казах, той иска да се срещне с теб.
	— Нали може да чете? Би трябвало да мисли, че съм мъртъв.
	— Предполагам. Но той ще си спомни, че ме е видял тази сутрин, и аз ще успея да го убедя, че за него е също толкова добре да бъде интервюиран от Джордж Орешкович, колкото и от легендарния Камерън Уилямс.
	— Може и да е така, Стив, но ако и той е като другите политици, сигурен съм, че ще държи на името и позицията си, т.е. ще иска да се срещне с журналист от висока класа, а не с никому неизвестен репортер. А независимо дали ти харесва или не, в момента съм точно такъв пишещ брат. Как ще го убедиш да разговаря с едно непознато име?
	— Не знам. Може и да му кажа, че това всъщност си ти. И докато си с него, ще пусна информация, че съобщението за смъртта ти е невярно и точно в този момент взимаш интервю от Николае Карпатия за водещата статия на списанието.
	— Водеща статия? А доскоро го наричаше дребен бюрократ от незначителна в стратегическо отношение държава.
	— Не забравяй, че бях на пресконференцията му, Бък. Запознах се с него. Най-малкото, мога да преценя какво мисли да прави конкуренцията. Ако не го представим както трябва, ще бъдем единственото изключение от всички списания в страната.
	— Нали ти казах, че ако е като всички други политици…
	— Не се безпокой за това, Бък. Ще откриеш, че този човек е на светлинни години от обикновения политик. Ще ми благодариш, че съм ти поверил водещото интервю с него, което той ще даде специално за нашето списание.
	— Мислех, че идеята е негова и се дължи на моята невероятна известност — усмихна се Бък.
	— Е, и? Можех да му откажа.
	— Да бе! И да се окажеш главен редактор на единствения национален седмичник, който е пропуснал да отрази най-забележителната нова фигура, посетила Щатите.
	— Повярвай, Бък — каза Стив, докато пътуваха към сградата на ООН, — това ще е нещо наистина свежо след нещастията и мъките, за които четем и пишем вече дни наред.
	Двамата показаха пропуските си и влязоха, но Бък поизостана, за да не го видят колегите му и конкуренцията, докато заемат местата си в залата на Общото събрание. Стив му беше запазил място в дъното, така че да не привлече вниманието, когато се промъкне в последната минута. Междувременно главният редактор използва клетъчния си телефон, за да предаде информация за „съживяването“ на Бък, така че да я пуснат във вечерните новини.
	Карпатия влезе в залата изпълнен с достойнство, но без да излъчва студенина или някаква злокобност. Придружаваха го половин дузина души, сред които бяха Хаим Розенцвайг и някакъв финансов гуру, свързан с френското правителство. Карпатия беше висок малко над метър и осемдесет, с широки рамене и развит гръден кош, елегантен, атлетичен, рус и с хубав тен. Гъстата му коса беше старателно подстригана около ушите, бакенбардите и врата. Носеше изключително консервативен тъмносин костюм на тънки райета и подходяща вратовръзка.
	Отдалече можеше да се види, че човекът е скромен и целеустремен. Въпреки че присъствието му в залата веднага се забеляза, той не изглеждаше ни най-малко впечатлен или погълнат от себе си. Не носеше някакви набиващи се в очи скъпоценности. Скулите и носът му бяха силно изразени като у римляните, а под гъстите му вежди се открояваха пронизващи дълбоки сини очи.
	Бък с изненада забеляза, че Карпатия не носи никаква папка и предположи, че ще извади бележките за речта си от вътрешния джоб на сакото си. А може би бяха у някой от придружаващите го. Но Бък се лъжеше.
	Генералният секретар на ООН, Муангати Нгумо от Ботсвана съобщи, че Общото събрание ще има честта да изслуша кратката реч на новоизбрания румънски президент. Гостът ще бъде официално представен от уважаемия д-р Хаим Розенцвайг, когото всички познават.
	С неочаквана за годините си пъргавина Розенцвайг се отправи към подиума и първоначално бе посрещнат с повече аплодисменти от Карпатия. Прочутият израелски учен и държавник каза само, че за него е огромно удоволствие да представи на „тази достойна и дълбоко уважавана аудитория един млад човек, когото самият той обича и цени както никого досега“.
	— Моля ви, поздравете с добре дошъл Негово превъзходителство, президента на Румъния Николае Карпатия — завърши Розенцвайг.
	Карпатия се изправи, обърна се към залата и скромно се поклони. После сърдечно се ръкува с Розенцвайг. Вежливо изчака встрани, докато старецът седне, после застана пред всички спокоен и усмихнат и заговори направо. Той не само не използваше бележки, но нито веднъж не сгреши, не се поколеба, като през цялото време не сваляше поглед от аудиторията.
	Говореше убедително и със страст, често се усмихваше, а понякога използваше уместни шеги. Отдаде дължимото на събитията отпреди няколко дни, като каза, че напълно съзнава колко малко време е минало „откакто изчезнаха милиони хора по цялата земя. Много от тях сега трябваше да са в тази зала“ — отбеляза почтително той. Карпатия говореше на отличен английски с едва забележим румънски акцент. Произнасяше ясно и отчетливо всяка дума. Но и сега не пропусна да използва деветте езика, които владееше, като всеки път превеждаше казаното на английски.
	При една от най-трогателните сцени, на които Бък беше присъствал, Карпатия сподели, че е дълбоко развълнуван от възможността да посети за първи път това историческо събрание, откъдето звучи гласът на народите. В студ и пек, един по един техните представители прииждат от всички краища на земното кълбо, изминали път, не по-лек от този до Светите места. И се изправят в защита на мира, твърдо решени веднъж завинаги да оставят зад себе си безумията на войната и кръвопролитията. Тези народи, големи и малки, дадоха своите жертви и трябваше да се примирят с множество ранени и осакатени сред редиците на техните най-млади и обещаващи в развитието си поданици.
	— Нашите предшественици са мислели в световен мащаб много преди аз да дойда на този свят — каза Карпатия. — През 1944 година, когато се създават Международният валутен фонд и Световната банка, великият гостоприемен народ на Съединените американски щати заедно с Британската общност и Съюза на съветските социалистически републики се срещат на прочутата конференция в Дъмбартън Оукс, за да обявят раждането на тази организация.
	След като разкри широките си познания по история и отличната си памет за места и дати, Карпатия продължи:
	— От официалното си създаване на 24 октомври 1945 година и първото Общо събрание, състояло се в Лондон на 10 януари 1946 година, до днес народите и народностите се събират, за да засвидетелстват волята си за мир, братство и взаимопомощ.
	Той си пое дъх и заговори, като почти шепнеше:
	— От близки и далечни земи идват те: Афганистан, Албания, Алжир… — продължи да изброява, като ту повишаваше, ту драматично понижаваше тон и изговаряше внимателно името на всяка държава, член на Обединените нации. Гласът му изразяваше обич към тези страни и приобщеност към идеалите на Общността. Карпатия несъмнено се вълнуваше силно, докато назоваваше страна след страна, без да е монотонен, но и без да бърза.
	Присъстващите забелязаха, че при произнасянето на всяко име представител на страната гордо се изправяше, сякаш наново гласуваше за мир между народите. Карпатия кимаше и се усмихваше на всеки. Почти всички страни имаха свои представители. След космическото бедствие, което светът бе понесъл, те бяха дошли, за да търсят отговори, помощ, подкрепа. И сега им се даваше възможност още веднъж да изразят своята позиция.
	Бък се чувстваше мръсен и уморен. От два дни не се бе преобличал. Но гласът на Карпатия го накара да забрави за себе си. Когато изброяваше държавите с буквата _С_, тези, които бяха прави, започнаха тихо да ръкопляскат на всяка следваща страна. Имаше нещо много тържествено и въздействащо в тази проява на обич и уважение, в това приобщаване към световното единство. Хората ръкопляскаха тихо, така че да се чува гласът на Карпатия, но всичко беше толкова сърдечно и затрогващо, че Бък усети как от вълнение буца заседна на гърлото му. Забеляза нещо странно. Представителите на пресата стояха заедно с посланиците и делегациите на своите страни. Изглежда временно бяха забравили за обективността на световните медии. При други обстоятелства те биха определили събитието като шовинизъм, патриотарство или лицемерие.
	Бък изпита желание също да стане, като съжаляваше, че неговата страна е в края на списъка по азбучен ред. Но докато чакаше, в гърдите му се надигаха вълнение и гордост. С посочването на всяка следваща страна все повече хора се изправяха и ръкоплясканията се засилваха. Карпатия се справяше отлично със задачата си. Говореше все по-развълнувано и увличащо.
	Гласът му гърмеше, а хората се изправяха и ръкопляскаха.
	— Саудитска Арабия! Сирия! Сомалия! Судан!
	Карпатия рецитираше вече повече от пет минути, без да пропусне нито един такт. Нито веднъж не се поколеба, не се запъна, не сгреши никое име. Бък вече седеше на ръба на стола си, докато ораторът продължаваше:
	— Суринам! Съединени американски щати!
	Бък скочи, до него се изправи Стив, наред с още десетки други представители на пресата.
	С изчезването на толкова много хора от лицето на земята нещо се беше променило. Може би журналистите вече нямаше да бъдат същите. Разбира се, щеше да има скептици и такива, които превъзнасят обективността. Но какво се случи с братската обич? С взаимопомощта? С дружбата между народите?
	Тези неща отново съществуваха. Никой не бе очаквал, че пресата ще посредничи на един новоизгрял политик в контактите му с обществото. През този следобед обаче Карпатия със сигурност спечели журналистите на своя страна. Към края на списъка с повече от двеста имена младият Николае бе изпаднал в емоционална треска. Беше вложил толкова сила и чувство в простото изброяване на названията на страните, жадуващи да се обединят една с друга, че успя да изправи делегати и журналисти на крака — всички без изключение му ръкопляскаха. Дори скептиците Стив Планк и Бък Уилямс не спираха да изразяват възторга си и нито за миг не изпитаха неудобство, че са нарушили принципа за обективност.
	Но това не беше краят. Неумолим, Николае Карпатия продължаваше да говори. През следващия половин час той показа такива задълбочени познания за историята на Организацията на обединените нации, сякаш сам я бе създал и развил. За човек, който никога досега не е стъпвал в Америка, нито е посещавал седалището на ООН, младият мъж удивително добре познаваше структурата и функциите на организацията.
	По време на речта си Карпатия изброи всички досегашни генерални секретари, като посочи не само годините, но и точните дати на началото и края на мандатите им. Той говори като опитен познавач за шестте основни органа на Обединените нации, за техните членове в момента, за конкретните задачи и отговорности, както и за предизвикателствата пред тях.
	По-нататък ораторът се спря на осемнайсетте представителства, без да пропусне нито едно, като посочи поименно настоящите им директори и седалищата им.
	При такова удивително представяне не беше никак чудно, че този човек така бързо бе израснал до положението на ръководител в собствената си страна, а и че предишният президент се бе оттеглил сам. Нямаше нищо странно и във факта, че Ню Йорк вече го бе приел.
	След всичко, което видя, Бък не се съмняваше, че Николае Карпатия много скоро ще бъде приет не просто от цяла Америка, а и от света.


>	Четиринадесета глава

	Самолетът, който управляваше Рейфърд, кацна на летището в Чикаго в най-натоварените часове на късния следобед в понеделник. Двамата с Клои продължиха разговора си чак когато стигнаха до колите.
	— Нали помниш, че ми обеща на връщане да ми дадеш да карам твоята кола? — напомни му тя.
	— Толкова ли е важно това за тебе? — попита баща й.
	— Всъщност не. Просто ми харесва. Може ли?
	— Добре, само да си взема клетъчния телефон. Искам да се обадя на Хати и да я попитам кога ще може да вечеря с нас. Нямаш нищо против, нали?
	— Не, разбира се. Освен ако не трябва да готвя, да домакинствам и да върша разни други женски работи.
	— Дори не съм помислил за това. Тя обича китайска храна. Ще поръчаме нещо.
	— Обича китайска храна? — като ехо повтори Клои. — Ти май познаваш добре тази жена, а?
	Рейфърд поклати глава.
	— Не е това, което си мислиш. Да, може би знам за нея повече, отколкото трябва. Но всъщност мога да ти кажа кулинарните предпочитания на повечето си колеги, без да знам нищо друго за тях.
	Рейфърд извади клетъчния телефон от БМВ-то си и завъртя ключа, за да провери бензина в резервоара.
	— Имаш късмет — каза той. — Резервоарът е почти пълен. Ще стигнеш до къщи по-бързо от мене. В колата на майка ти почти няма бензин. Не се притесняваш да останеш за малко сама, нали? Ще напазарувам набързо.
	Клои се поколеба.
	— Малко страшничко е, когато няма никой — сподели тя.
	— Така си е. Но ще трябва да свикнем.
	— Прав си — отвърна бързо Клои. — Тях ги няма, а аз не вярвам в духове. Ще се справя. Но не се бави.

	* * *

	Преди пресконференцията на румънския президент Николае Карпатия, Бък неочаквано се оказа в центъра на вниманието. Някои го разпознаха и бяха приятно изненадани да го видят жив. Той се опита да ги успокои и да обясни, че всичко е било нелепо недоразумение. Но оживлението се засили още повече, когато Хаим Розенцвайг го видя, дойде бързо при него, взе ръката му в дланите си и силно задъхан каза:
	— Толкова се радвам да те видя жив и здрав. Чух ужасни неща за твоята гибел. Президентът Карпатия беше много разочарован. Той така искаше да се запознае с теб и даде съгласието си за едно специално интервю.
	— Можем ли все още да го осъществим? — прошепна Бък, докато наоколо му подсвиркваше и дюдюкаше конкуренцията.
	— Готов си на всичко, за да направиш сензация — подвикна му някой. — Дори да се взривиш.
	— Не по-рано от тази вечер — каза Розенцвайг, като посочи с ръка към залата, изпълнена с телевизионни камери, прожектори, микрофони и представители на пресата. — Ще бъде зает през целия ден, а късно следобед ще го снимат за списание „Пийпъл“. Може би веднага след това. Ще говоря с него.
	— Какво ви свързва с него? — опита се да разбере Бък, но тъй като пресконференцията вече започваше, с пръст на устата старецът го предупреди да мълчи и се върна да седне до Карпатия.
	Младият румънец сам откри с няколко встъпителни думи, преди да даде думата за въпроси от залата. И сега бе не по-малко убедителен и впечатляващ. Поведението му беше изключително професионално. Бък познаваше пресата в Румъния и в някои други части на Европа и му бе напълно ясно, че Карпатия едва ли е натрупал опита си там.
	Журналистът забеляза, че ораторът през цялото време гледаше хората от залата в очите. Той нито веднъж не отклони погледа си надолу, настрани или нагоре. Държеше се като човек, който няма какво да крие или от какво да се бои. Владееше се напълно и нито вниманието, нито суматохата около него можеха да го засегнат.
	Явно имаше много добро зрение и прочиташе табелките с имената на присъстващите. Всеки път, когато разговаряше с някой от представителите на пресата, Карпатия го наричаше с фамилното му име. Настояваше събеседниците му да се обръщат към него така, както им е удобно.
	— Можете да ме наричате дори Ник — каза той, като се усмихна. Но никой не се вслуша в тази препоръка. Всички последваха примера му и се обръщаха към него с „господин Карпатия“ или „господин президент“.
	А той говореше така пламенно и ясно, както по време на речта си в залата. Бък се запита дали и когато остане насаме с някого, се държи по същия начин. Независимо от това, с какво ще допринесе за световния ред, умението му да говори и да общува беше безспорно.
	— Позволете ми да започна с това, каква чест е за мен да бъда в тази страна и на това историческо място. Още когато бях малко момче в моя роден Клуж, мечтаех един ден да видя всичко това.
	След като свърши с обичайните любезности, Карпатия поде друга кратка реч, като отново разкри завидни познания за ООН и нейната мисия.
	— Спомняте си — каза той, — че през миналия век Организацията на обединените нации беше в упадък. Американският президент Роналд Рейгън съдейства да се засилят противоречията между Изтока и Запада, а ООН сякаш остана в миналото, докато се занимаваше предимно с конфликтите между страните по линията Север-Юг. Организацията имаше и финансови затруднения, тъй като много малко от страните членки бяха склонни да плащат своя дял. С края на Студената война през 90-те години следващият американски президент, господин Буш, призна, както той сам го нарече, „новия световен ред“. Тези събития отекнаха дълбоко в младежкото ми сърце. В Хартата на ООН беше заложена идеята за сътрудничество между първите петдесет и една членки, в това число и Великите сили.
	По-нататък Карпатия разгледа различните мироопазващи инициативи, които ООН предприема след Корейската война от началото на петдесетте години.
	— Както ви е известно — продължи той, като отново говореше за събития, случили се много преди неговото раждане, — ООН е наследник на Обществото на народите, което по мое мнение беше първата международна мироопазваща структура. Създадено бе към края на Първата световна война, но когато не успя да предотврати последвалия втори световен конфликт, то се превърна в анахронизъм. След този провал се постави началото на Организацията на обединените нации, която трябва да остане силна, за да ни предпази от Трета световна война, защото, както всички знаем, тя ще унищожи живота на земята.
	След като Карпатия изрази непоколебимото си желание да окаже подкрепа на ООН по всякакъв възможен начин, някой от присъстващите му зададе въпрос за изчезванията. Изведнъж той стана сериозен, спря да се усмихва и заговори с топлота и състрадание.
	— Мнозина в моята родина загубиха близките си в това ужасно бедствие. Знам, че хора от различни краища на света дават разни тълкувания на случилото се. Не искам да опровергавам никого, нито да отричам която и да било теория. Помолих д-р Хаим Розенцвайг от Израел заедно с неговия екип специалисти да проучат и да потърсят причините за огромната трагедия. Само така ще можем да предотвратим нещо подобно занапред. Когато има някакви резултати, ще дам възможност на самия д-р Розенцвайг да говори за това. Засега мога да кажа, че най-логичното обяснение за мен е накратко следното: от много години насам светът трупа ядрени оръжия. След като през 1945-а САЩ пуснаха атомни бомби над Хирошима и Нагазаки, а на 23 септември 1949-а Съветският съюз пръв извърши ядрени опити на своя територия, светът е заплашен от ядрено унищожение. Д-р Розенцвайг и неговият екип от изтъкнати учени са на път да открият непознато досега атмосферно явление, което най-вероятно е причинило мигновеното изчезване на толкова много хора.
	— Какво е това явление? — попита Бък.
	Карпатия хвърли бегъл поглед на табелката с името му, а след това се взря в очите му.
	— Не бих искал да прибързвам, господин Орешкович — каза той. Няколко представители на пресата се изкискаха, но Карпатия не се забави нито миг. — Или, по-точно, господин Камерън Уилямс от „Глобъл Уикли“.
	Това предизвика ръкопляскания и залата се развесели. Бък остана смаян.
	— Д-р Розенцвайг смята — продължи Карпатия, — че най-вероятно някакво съсредоточаване на електромагнетизъм в атмосферата, съчетано с неизвестна и още неизяснена атомна йонизация от ядрената енергия и ядрените оръжия, струпани по целия свят, е възпламенено — най-вероятно от естествен източник като светкавица, например, или дори от някаква разумна форма на живот, която е открила тази възможност преди нас — и така е предизвикало внезапните изчезвания по целия свят.
	— Нещо като да драснеш клечка кибрит в помещение с бензинови изпарения? — подхвърли един журналист.
	Карпатия кимна замислено.
	— А по какво се отличава това обяснение от теорията за извънземни нашественици, които унищожават всички наред?
	— Не се отличава изцяло — призна Карпатия, — но съм по-склонен да вярвам в природонаучната теория, че светкавица е предизвикала взаимодействие с някакъв вид ядрено поле.
	— А защо има такава избирателност? Едни изчезват, а други — не?
	— Не знам — отново призна Карпатия. — Д-р Розенцвайг ми каза, че екипът му също не е стигнал до някакво заключение по вашия въпрос. На този етап те приемат, че нивото на електрическия заряд у различните хора ги прави уязвими в различна степен. Това обяснява защо изчезнаха всички бебета и деца, в това число и ембрионите. Електромагнетизмът у тях не е бил развит до толкова, че да устоят на това, което се случи.
	— А какво отговаряте на онези, които вярват, че това е Божие дело, т.е. Грабването на вярващите?
	Карпатия се усмихна снизходително.
	— Нека ви кажа, че не бих си позволил да критикувам вярата и убежденията на всеки искрен човек. Та нали именно този принцип е залегнал в основата на истинската хармония, братската подкрепа, мира и взаимното зачитане между народите. Не приемам тази теория, защото съм сигурен, че ако тя беше вярна, много повече хора щяха да изчезнат и да отидат на небето като праведници. И ако има Бог, аз съм убеден, че Той не би постъпил по този своенравен начин. Но поради същата причина не ще ме чуете да оспорвам правото на другите да не се съгласят с мен.
	Бък беше много изненадан, когато чу Карпатия да казва, че е поканен да говори на предстоящата икуменическа религиозна конференция, насрочена за този месец в Ню Йорк.
	— На нея ще изложа вижданията си за милениализма, есхатологията, Последния съд и второто идване на Христос. Д-р Розенцвайг беше така любезен да съдейства за тази покана и смятам, че дотогава е най-добре да не се опитвам да говоря по същите теми.
	— Колко време ще бъдете в Ню Йорк?
	— Ако румънският народ ми позволи, може би ще остана цял месец. Не обичам да съм далеч от своите, но те разбират загрижеността ми за доброто на целия свят. А и с развитието на съвременните технологии и със съдействието на чудесните хора, които заемат влиятелни постове в Румъния, аз се чувствам спокоен, че моя народ няма да страда от дългото ми отсъствие.
	Докато настъпи време за вечерните новини, вече се беше родила нова световна звезда. Дори си имаше и прякор: свети Ник. Излъчваха се обширни репортажи от речта му в залата на ООН и пресконференцията след нея. Почти всички телевизионни програми бяха отделили по няколко минути на Карпатия и показваха как делегатите се изправят на крака, докато той изброява имената на страните им и горещо призовава да се установи мир по света.
	Но ораторът внимателно избягваше темата за световното разоръжаване. Той говореше за братска обич, мир и разбирателство, а прекратяването на военните конфликти сякаш се разбираше от само себе си. Без съмнение щеше да се върне на тази тема, когато му дойде времето, но дотогава той се радваше на звездните мигове в живота си.
	Радио- и телевизионните коментатори настояваха Карпатия да бъде назначен за съветник на генералния секретар на ООН и да посещава представителствата на организацията по целия свят. До вечерта той вече беше получил покана да участва във всички международни срещи, които щяха да се проведат през следващите няколко седмици.
	За Бък не беше изненада да види Карпатия в компанията на Джонатан Стонагъл. Веднага след пресконференцията го очакваха други срещи. Д-р Розенцвайг намери Бък.
	— Успях да изтръгна от него обещание да се срещнете късно тази вечер — каза старецът. — Предстоят му няколко интервюта, главно с хора от телевизията. След това ще се появи на живо в предаването „Нощен силует“ на Уолас Тиодор по Ей Би Си. После ще се върне в хотела и с удоволствие ще ти отдели на спокойствие цял половин час.
	Бък предупреди Стив, че бърза да се прибере, да се освежи, да провери пощата си, а след това да изтича до офиса и да събере колкото може повече информация от архива, за да бъде напълно готов за интервюто. Стив се съгласи да го придружи.
	— Все още не съм спокоен — призна Бък. — Ако Стонагъл по някакъв начин е свързан с Тод-Котран, а ние знаем, че е така, кой знае какво мисли той за случилото се в Лондон!
	— Мисля, че отиваш много далеч — каза Стив. — Дори мръсотията да стига до борсата и Скотланд Ярд, това не означава, че Стонагъл също има някакви интереси. Според мен той ще предпочете да стои колкото е възможно по-далече от всичко това.
	— Но, Стив, трябва да се съгласиш, че най-вероятно Дърк Бъртън е бил убит, защото се е добрал прекалено близо до тайната връзка между Тод-Котран и международната група около Стонагъл. Ако си разчистват сметките с хора, които смятат за свои врагове, дори приятели на своите врагове като Алан Томпкинс и мен — докъде могат да стигнат?
	— Предполагаш, че Стонагъл знае какво се е случило в Лондон? Той е доста по-голяма клечка. Тод-Котран или човекът от Скотланд Ярд може да гледат на теб като заплаха, но Стонагъл най-вероятно никога не е чувал даже и името ти.
	— Мислиш, че не чете „Глобъл Уикли“?
	— Не се обиждай. Ако изобщо знае кой си, за него не си нещо повече от една мушица.
	— Да, но представи си какво може да причини мухобойката на една мушица.
	— В доводите ти има едно слабо място — каза Стив, докато влизаха в апартамента на Бък. — Ако Стонагъл е опасен за теб, тогава какво представлява самият Карпатия?
	— Както казах, Карпатия може да е само една пионка.
	— Но, Бък, ти току-що го чу. Преувеличих ли възможностите му?
	— Не.
	— Взе ли ти акъла?
	— Да.
	— Прилича ли на нечия пионка?
	— Не. Следователно мога само да предположа, че не знае нищо за това.
	— Сигурен ли си, че се е срещнал с Тод-Котран и Стонагъл в Лондон, преди да дойде тук?
	— Вероятно е било по работа — каза Бък. — Нещо във връзка с предстоящото пътуване и срещите му с високопоставени хора от цял свят.
	— Голям риск поемаш — предупреди го Стив.
	— Нямам избор. Във всеки случай, склонен съм да го направя. Ще гласувам доверие на Николае Карпатия, докато той сам не ме опровергае.
	— Хм — поколеба се Стив.
	— Какво?
	— Нищо, само дето ти обикновено постъпваш точно обратното. Не гласуваш доверие на никого, докато той сам не го заслужи.
	— Е, Стив, сега светът е друг. От миналата седмица всичко е различно, не е ли така?
	Бък натисна бутона на телефонния секретар и започна да се разсъблича, за да вземе душ.

	* * *

	Рейфърд спря на алеята пред къщи. На седалката до него имаше торба, пълна с продукти. Едва успя да се откачи от Хати Дърам, която го държа на телефона, докато той не я помоли да приключат разговора. Остана приятно изненадана от поканата за вечеря и обеща да дойде в четвъртък, след три дни.
	Рейфърд предположи, че Клои го е изпреварила с около половин час, и се зарадва, че е оставила вратата на гаража отворена за него. Но се обезпокои, защото вратата между гаража и къщата беше заключена. Почука. Никой не отговори.
	Отвори отново вратата на гаража, за да излезе от там, но точно преди да я затвори, се спря. Нещо не беше наред. Включи фаровете, за да усили светлината от единствената крушка в помещението. И трите коли си бяха на мястото, но…
	Заобиколи джипа и стигна до дъното на гаража. Нещата на Рейми ги нямаше. Колелото, детското автомобилче. А това пък какво беше?
	Рейфърд отиде бавно до входа на къщата. Прозорецът на допълнителната врата беше счупен, а тя се крепеше на една панта. Входната врата беше избита с ритник навътре. Кракът, който го е направил, трябва да е бил доста голям, помисли си Рейфърд, защото вратата беше масивна и с нитове. Рамката беше напълно унищожена и парчета от нея се търкаляха по пода на антрето. Рейфърд се втурна вътре, като не спираше да вика Клои.
	Тичаше от стая в стая и се молеше да не се е случило нищо лошо с единствения близък човек, който му бе останал. Всички по-ценни вещи бяха изчезнали. Радиоапарати, телевизори, видеото, дисковете с видеоигри, всички компактдискове, бижута, сребърните прибори, даже и порцелановите сервизи. С облекчение установи, че няма следи от кръв и боричкане.
	Рейфърд вече се обаждаше в полицията, когато го потърсиха отвън.
	— Моля ви да изчакате — каза той на дежурния, — защото ме търсят и може да е дъщеря ми.
	Наистина беше Клои.
	— О, тате — ридаеше тя — добре ли си? Влязох през гаража и видях, че всички неща са изчезнали. Помислих си, че крадците може да се върнат. Затова заключих вратата на гаража и тъкмо щях да заключа входната врата, когато видях парчетата стъкло и дърво. Избягах през задния вход. Сега съм през три къщи по-надолу.
	— Успокой се, мила. Няма да се върнат — каза баща й. — Идвам да те взема.
	— Господин Андерсън ще ме изпрати до къщи.
	След няколко минути Клои седеше на дивана и притиснала с ръце корема си се клатушкаше нервно напред-назад. Повтори пред полицая това, което беше разказала на баща си. После и самият Рейфърд даде показания.
	— Абе, хора, вие нямате ли аларма?
	Рейфърд поклати глава отрицателно.
	— Вината е моя. Години наред я използвахме, но тогава не ни потрябва. Писна ми да ме буди посред нощ фалшива тревога и…
	— Ясно. Така разправят всички — каза полицаят. — Тоя път май щеше да си струва, а?
	— Да де. След дъжд качулка — съгласи се Рейфърд. — В тоя квартал никога досега не сме имали такива проблеми.
	— Само през последната седмица кражбите са нараснали с двеста процента — обясни полицаят. — Тия лоши момчета добре знаят, че нямаме нито време, нито сили да направим каквото трябва за тях.
	— Е, сега ще успокоите ли дъщеря ми? Обяснете й, че те нямат интерес да ни наранят и няма да се върнат.
	— Така е, госпожице — потвърди полицаят. — Татко ви ще трябва временно да закрепи тая врата, докато я поправят, а аз ще включа алармата. Но не очаквам да се появят отново, поне не същите. Говорих със съседите ви отсреща. Днес следобед са видели някакъв товарен микробус, който е стоял около половин час пред дома ви. Бандитите са минали през главния вход, отворили са вратата на гаража, вкарали са микробуса на заден ход и са натоварили нещата направо под носа ви.
	— И никой не е забелязал, че влизат на заден ход?
	— От съседите не се вижда ясно входната врата. Винаги става така. Хитро, нали?
	— Добре че Клои не се е засякла с тях — каза Рейфърд.
	На излизане ченгето кимна утвърдително.
	— Трябва да сте благодарни за това. Предполагам, че застраховката ви ще покрие по-голямата част от щетите. Но едва ли нещо от вещите ще се намери. Нямахме особен успех при други подобни случаи.
	Рейфърд прегърна Клои, която още трепереше.
	— Татко, ще направиш ли нещо за мен? — попита тя.
	— Разбира се.
	— Искам да ми намериш друго копие от видеозаписа на оня пастир.
	— Ще се обадя на Брус и ще отидем да вземем нова касета довечера.
	Неочаквано Клои се засмя.
	— Сега пък какво смешно има? — попита учудено Рейфърд.
	— Просто си помислих — каза тя, като се усмихваше през сълзи, — ами ако крадците сега гледат касетата?


>	Петнадесета глава

	Сред първите съобщения, записани от телефонния секретар на Бък, беше обаждането от стюардесата, с която се бе запознал предната седмица. „Господин Уилямс, тук е Хати Дърам — чу той познатия глас. — В момента съм в Ню Йорк и реших да се обадя, за да ви благодаря още веднъж, че ме свързахте със семейството ми. Ще изчакам секунда и ще подърдоря, в случай че сте там. Ще ми бъде приятно да се срещнем и да пийнем нещо, но не се чувствайте задължен. Е, може би друг път.“
	— Това пък какво беше? — викна Стив на Бък, който се забави малко, преди да затвори вратата на банята. Искаше да чуе и останалите съобщения.
	— Едно момиче — отвърна той.
	— Хубаво ли е?
	— Направо страхотно.
	— Най-добре й се обади.
	— Не се притеснявай.
	Следващите няколко съобщения не бяха важни. Последните две обаче бяха от същия следобед. Първото беше оставил капитан Хауард Съливан от Скотланд Ярд. „Господин Уилямс, не исках да оставям съобщение на телефонния ви секретар, но трябва да говоря с вас при пръв удобен случай. Както ви е известно, двама души, с които ви свързваше познанство, намериха смъртта си тук, в Лондон. Бих искал да ви задам няколко въпроса. Вероятно и други ще се интересуват от вас, тъй като сте бил забелязан с една от жертвите малко преди злощастния й край. Моля ви, обадете се.“ Беше оставил телефонния си номер.
	Следващото съобщение бе записано половин час по-късно — от Джордж Лафит, оперативен работник от Интерпол. Главната квартира на тази международна организация се намира в Лион, Франция. „Господин Уилямс — чу се плътен глас със силно изразен френски акцент, — веднага щом получите това съобщение бих искал да ми позвъните от най-близкото полицейско управление. Там знаят как да се свържат с нас. От тях ще получите и по-подробна информация защо искаме да говорим с вас. За ваше добро ви съветвам да не отлагате.“
	Бък подаде глава от банята и погледна Стив, който изглеждаше не по-малко объркан от него.
	— Какво сега? — попита Стив. — Да не си заподозрян?
	— Само това липсваше. След като чух от Алан, че Съливан е изцяло в ръцете на Тод-Котран, за нищо на света не бих отишъл в Лондон да се предам доброволно на техните грижи. Тези съобщения не ме задължават да се подчинявам само защото съм ги получил, нали?
	Стив сви рамене.
	— Никой, освен мен не знае, че си ги чул. Във всеки случай, международните агентури нямат юридически права тук.
	— Мислиш ли, че могат да ме екстрадират?
	— Ако се опитат да те свържат с единия от двата смъртни случаи.

	* * *

	Клои не искаше да остава сама тази вечер. Тя отиде с баща си до църквата. Там ги посрещна Брус Барнс и им даде друга касета. Като чу разказа им за обира, пастирът поклати глава и каза:
	— Започва да се превръща в епидемия. Сякаш живеем в предградията. Нямаме вече никаква сигурност.
	Рейфърд едва се сдържаше да не сподели с Брус, че идеята да вземат нова касета е на Клои. Искаше да му каже да се моли дано тя да продължи да разсъждава върху нещата. Вероятно нахлуването на крадците в къщата я е накарало да се почувства слаба и уязвима. Сигурно започваше да осъзнава, че светът става все по-опасен и несигурен, а и че и на нея е възможно да не й остава много време. Но, от друга страна, му беше ясно, че може да я обиди, да я наскърби и да я отблъсне, ако се възползва от положението и накара Брус точно в тоя момент да я атакува. Тя знаеше достатъчно и Рейфърд просто трябваше да остави Бог да свърши останалото. Все пак обаче му се искаше Брус да знае какво става с нея. Реши, че явно трябва да изчака по-благоприятен случай.
	На връщане от църквата Рейфърд купи някои вещи, като телевизор и видео, които сега наистина им бяха необходими. Уреди да дойдат и да поправят външната врата и подаде документите за застраховка. Но най-важното, което направи, бе да включи отново алармената система. Въпреки това знаеше, че нито той, нито Клои ще спят спокойно тази нощ.
	Още щом се прибраха вкъщи, се обади Хати Дърам. На Рейфърд му се стори, че е самотна. Нямаше конкретна причина да го търси. Просто каза, че му е много благодарна за поканата да вечерят заедно и че очаква с нетърпение да се видят. Той пък сподели какво се беше случило у тях. Хати искрено се разтревожи.
	— Започнаха да стават такива странни неща — рече тя. — Нали знаеш, че сестра ми работи в родилен дом.
	— А, да — смънка Рейфърд, — споменавала си ми.
	— Те се занимават със семейно планиране, консултации и медицински заключения за прекъсване на бременността.
	— Ясно.
	— Правят и аборти на място.
	Хати се поколеба, сякаш чакаше той да покаже, че я слуша. Рейфърд не отвърна нищо. Беше започнал да се изнервя.
	— Както и да е — продължи тя. — Няма да те задържам. Та сестра ми ми каза, че в момента нямат никаква работа.
	— Е, това е обяснимо, като си помислиш колко още неродени бебета изчезнаха.
	— На сестра ми никак не й се нрави това положение.
	— Предполагам, че всички са ужасени от онова, което се случи, Хати. Родители по целия свят са в дълбока скръб.
	— Но жените от клиниката на сестра ми и нейните колеги са _искали_ да направят аборт.
	Рейфърд се мъчеше да измисли подходящ отговор.
	— Ами вероятно тези жени сега се радват, че абортът им се е разминал.
	— Да, но сестра ми и целият медицински персонал там ще останат без работа, докато жените се решат пак да започнат да забременяват.
	— А, разбирам. Значи нещата пак опират до пари.
	— Ама те трябва да работят. Имат семейства, разходи.
	— И нищо друго ли не умеят да правят, освен аборти и консултации, свързани с тях?
	— Нищо. Не е ли ужасно? Искам да кажа, че това, което се случи, остави сестра ми и хиляди хора като нея без работа. А и всъщност не се знае дали някой изобщо вече ще може да забременее.
	Рейфърд знаеше, че Хати не страда от излишък на интелигентност, но в този момент наистина искаше да я погледне в очите.
	— Хати, хм, не съм сигурен как да се изразя. Но според твоите думи сестра ти се надява, че жените ще започнат отново да забременяват, така че ще се нуждаят и от аборти, а тя пак ще има работа. Правилно ли съм разбрал?
	— Ами, да, естествено. Какво друго да прави? Много е трудно да си намериш подобна работа, свързана с консултации, в други области на медицината.
	Той кимна, но се почувства глупаво, като се сети, че тя не може да го види. Каква беше тая лудост? Не трябваше да пилее сили, за да спори с някой, който явно нищо не разбира. Но не успя да се сдържи.
	— Винаги съм смятал, че в подобни клиники на абортите не се гледа с добро око. Не трябва ли сестра ти и колегите й да се радват, че сега този проблем може би ще изчезне? Та те дори трябва да са щастливи, като изключим малката подробност, че ако никой вече не забременява, човешкият род в крайна сметка ще престане да съществува.
	Хати изобщо не схвана иронията.
	— Ама на нея това й е работата, Рейфърд. И центърът е създаден тъкмо за тази цел. Все едно да имаш бензиностанция и никой вече да не се нуждае от бензин или гуми.
	— Търсенето определя предлагането.
	— Точно така! Разбираш ли, те имат нужда от тези нежелани бременности, защото това им е работата.
	— Както лекарите искат хората да боледуват или да се осакатяват, за да има какво да вършат?
	— Е, най-после ме разбра, Рейфърд.

	* * *

	Когато Бък излезе от банята, изкъпан и избръснат, Стив му каза:
	— Току-що получих съобщение по пейджъра. Някакви следователи от нюйоркската полиция са те търсили в редакцията. За жалост някой им е казал, че по-късно имаш среща с Карпатия в хотел „Плаза“.
	— Блестящо!
	— Знам. Може би ще трябва да се срещнеш с тях.
	— Не още, Стив. Нека първо да взема интервю от Карпатия и да пусна материала. Тогава ще мога да се измъкна от тая каша.
	— Надяваш се, че Карпатия може да ти помогне.
	— Точно така.
	— Ами ако те успеят да се доберат до тебе преди ти да успееш да се добереш до него?
	— Трябва да успея. Все още имам журналистическа карта на името на Орешкович. Ако ченгетата ме чакат в „Плаза“, може би няма да ме разпознаят веднага.
	— Хайде де! Мислиш, че досега не са проследили фалшивите ти документи? Нали с тях се измъкна от Европа! Искаш ли да се разменим? Ще ме помислят за тебе и ще решат, че искаш да се измъкнеш под името Орешкович. През това време сигурно ще можеш да се добереш до Карпатия.
	Бък сви рамене.
	— Струва си да опитаме — съгласи се той. — Не бива да оставам повече тук, но ми се иска да гледам Карпатия по телевизията в „Нощен силует“.
	— Да отидем у нас?
	— Сигурно скоро ще ме потърсят и там.
	— Да се обадя на Мардж? Тя живее наблизо със съпруга си.
	— Но не използвай моя телефон.
	Стив направи гримаса.
	— Държиш се сякаш участваш в шпионски филм.
	И все пак се обади на Мардж от клетъчния си телефон, а тя настоя да тръгнат веднага — каза, че по това време мъжът й обикновено гледа повторението на сериала, но смята, че ще успее да го накара тази вечер да запише филма на касета.
	Точно когато се качваха в едно такси, видяха две полицейски коли без отличителни знаци да спират пред дома на Бък.
	— Ама то _наистина_ си е като в шпионски филм — каза Бък.
	Мъжът на Мардж никак не беше очарован да го изместят от любимото му място по време на любимия му сериал, но дори той се загледа с интерес, когато започна предаването „Нощен силует“. Карпатия или беше много добре обучен, или просто бе роден за това. Използваше всяка възможност да гледа право в камерата и сякаш говореше лично на отделните зрители.
	— Днешната ви реч пред ООН — започна Уолас Тиодор, — която изнесохте между две от вашите пресконференции, сякаш наелектризира Ню Йорк. Голяма част от нея беше показана както в ранните, така и в късните вечерни новини по всички телевизионни канали. Така за броени часове станахте известен в цялата страна.
	Карпатия се усмихна.
	— И аз като всеки европеец, особено източноевропеец, съм изумен от вашите постижения в областта на технологиите. Аз…
	— Всъщност, господине, вашите корени не са ли от Западна Европа? Макар да сте роден в Румъния, не сте ли по произход италианец?
	— Да, така е. Но това се отнася и за много други румънци. От там идва името на страната ни. Бях започнал да говоря за вашите технологически постижения. Наистина са изумителни! Но трябва да призная, че не съм дошъл тук, за да стана или да бъда превърнат в известна личност. Имам цел, мисия, послание и това няма нищо общо с моята известност или лични…
	— А не е ли вярно, че дойдохте в това студио направо от снимки за списание „Пийпъл“?
	— Да, но…
	— И не е ли вярно, че вече сте обявен от същото списание за най-новия жив секссимвол?
	— Аз наистина не знам какво означава това. Съгласих се на едно интервю, в което въпросите се отнасяха главно до детството ми, занаята ми и политическата ми кариера. А доколкото знам, всяка година през януари те избират по един сексапилен мъж. Тазгодишният е вече обявен, а до догодина има още много време.
	— Така е и съм сигурен, господин Карпатия, че и вие както всички нас сте били силно впечатлен от младия певец, който се появи на корицата на списанието само преди два месеца…
	— Със съжаление трябва да призная, че нямах ни най-малка представа за съществуването на този младеж, преди да видя снимката му на корицата.
	— Но, господине, нима искате да кажете, че не знаете, че списание „Пийпъл“ всъщност нарушава една традиция, като сваля от корицата вече избрания секссимвол и слага вас на негово място още в следващия си брой?
	— Те май се опитаха да ми обяснят нещо такова, но аз съм далеч от всичко това. Младежът нанесъл щети на някакъв хотел или нещо подобно, така че…
	— И вие сте подходящият човек, който да го замести.
	— Нищо не знам за това и, честно казано, може би нямаше да съглася на интервюто при тези обстоятелства. Не намирам, че съм сексапилен. Моята цел е да видя хората от цял свят единни. Не се стремя към власт и авторитет. Просто искам да бъда чут. И се надявам, че чрез това списание, моето послание ще стигне до всеки.
	— Но, господин Карпатия, вие вече имате власт и авторитет.
	— Да — моята малка страна поиска от мен да й служа и аз приех.
	— Как ще отговорите на онези, които твърдят, че сте заобиколили обичайния ред и че избирането ви за президент на Румъния е било донякъде подпомогнато от силна ръка?
	— Ще отговоря, че това е най-лесният начин да се напада един пацифист, който се е посветил на идеята за разоръжаване не само в Румъния и останалата част от Европа, а и в целия свят.
	— Значи отричате, че конкурент в личните ви сделки е бил убит преди седем години и че с помощта на заплахи и силни приятели от Америка сте оглавили президентската институция във вашата страна?
	— Така нареченият конкурент в личните ми сделки беше един от най-скъпите ми приятели, за когото и до днес скърбя. Няколкото приятели, които имам в Америка, може би са влиятелни тук, но нямат никакво отношение към румънския политически живот. Трябва да знаете, че предишният президент имаше лични причини да ме помоли да заема мястото му.
	— Но това е в пълен разрез с изискванията на вашата конституция за предаване на властта.
	— За това гласуваха народът и правителството, а Парламентът ратифицира решението с огромно мнозинство.
	— След като вече беше факт.
	— В известен смисъл, да. Но, от друга страна, ако нямаше ратификация както от Парламента, така и от правителството, щях да остана в нашата история като най-кратко управлявалия президент.
	— Това римлянче добре си играе играта — изръмжа мъжът на Мардж.
	— Румънче — поправи го тя.
	— Чух го да казва, че е пълнокръвен италианец — не се предаваше той.
	Мардж смигна на Бък и Стив.
	Бък беше изумен колко свободно си служи с езика Карпатия и как гладко тече мисълта му. Тиодор го запита:
	— Но защо именно ООН? Някои биха казали, че ще имате повече влияние и ще наберете по-голяма скорост, ако се появите пред Сената или Камарата на представителите.
	— Не мога дори да мечтая за такава чест — отвърна Карпатия. — Но разберете, че аз не съм се стремил да набера скорост. Първоначално ООН олицетворяваше стремежа за запазване на мира. И тя трябва да възвърне тази своя роля.
	— Споменахте днес, а това се долавя и в тона ви сега, че имате конкретен план за Организацията, който ще подобри нейната работа и ще я направи особено полезна в този необичайно тежък момент от историята.
	— Така е. Когато бях само гост тук, не смятах, че имам право да предлагам такива промени. Но при създалата се ситуация вече не изпитвам никакви колебания. Аз съм защитник на каузата на разоръжаването. Това не е тайна за никого. Въпреки че съм поразен от огромните възможности, планове и програми на ООН, вярвам, че с някои незначителни промени и със съдействието на нейните членове тя ще стигне до онова, за което е предназначена. Ние наистина можем да станем световна общност.
	— Бихте ли изброили някои от тези промени в рамките на няколко секунди?
	Смехът на Карпатия беше дълбок и искрен.
	— Това винаги крие опасности — каза той, — но ще се опитам. Както ви е известно, Съветът за сигурност към ООН има пет постоянни страни членки: САЩ, Руската федерация, Великобритания, Франция и Китай. Има и десет временни страни членки, по две от пет различни района на света — те се избират за период от две години. Не оспорвам изключителните права на първите пет, но предлагам да се изберат още пет, по една от петте части на света. Нека да отпадне временното членство. Тогава Съветът за сигурност ще има десет постоянни членове. Останалата част от плана ми обаче е революционна. В момента постоянните страни членки имат право да налагат вето. Процедурните гласувания изискват мнозинство от девет гласа, а за гласуванията по същество е нужно мнозинство, в което да се включват и петте постоянни членки. Аз предлагам една по-строга система. Предлагам единодушие.
	— Моля?
	— Да се подберат внимателно десетте постоянни представителки. Те ще трябва да получат подкрепата на всички страни от района, който представляват.
	— Звучи като някакъв кошмар.
	— Но ще действа и ще ви кажа защо. Кошмар можем да наречем онова, което ни се случи миналата седмица. Сега е моментът народите от целия свят да се вдигнат и да настояват пред своите правителства да унищожат деветдесет процента от натрупаното оръжие. Останалите десет процента ще бъдат всъщност дарени на ООН, за да може организацията да възвърне ролята си на световен умиротворител, но с необходимите за това власт, авторитет и техническо оборудване.
	По-нататък Карпатия продължи да образова зрителите, като им напомни, че през 1965 година ООН внесе поправки в Хартата си за увеличаване на членовете на Съвета за сигурност от 11 на 15. Той обясни, че първоначалното право на вето на постоянните страни членки е възпрепятствало дейността на умиротворителната мисия в Корея по време на Студената война.
	— Къде получихте енциклопедичните си познания за ООН и световните проблеми, господин Карпатия? — запита го водещият.
	— Човек винаги намира време за нещата, които наистина иска да прави. Това е моята страст.
	— А какви са личните ви цели? Водеща роля в Европейския общ пазар?
	— Румъния, както знаете, не е дори член на Общия пазар. Всъщност не преследвам лични цели, освен че се стремя хората да ме чуят. Ние трябва да започнем да унищожаваме оръжията, да засилим влиянието на ООН, да преминем към единна валута и да превърнем света в място, достъпно и близко за всички.

	* * *

	Рейфърд и Клои седяха безмълвни пред новия си телевизор, изцяло погълнати от приветливия образ и смелите идеи на Николае Карпатия.
	— Какъв човек! — най-накрая възкликна момичето. — От малка не съм срещала политик, който има какво да каже, а обикновено не разбирам и половината от това, което говорят.
	— Да, в него наистина има нещо — съгласи се Рейфърд. — Особено приятно е да срещнеш някой, който няма лични амбиции.
	Клои се усмихна.
	— Значи няма да започнеш да го сравняваш с лъжеца, за когото ни предупреждава пастирът от касетата — човек, дошъл от Европа, който ще се опита да завладее света?
	— Едва ли — отвърна Рейфърд. — В този мъж няма нищо зло и егоистично. Нещо ми подсказва, че измамникът, за когото пастирът говори, ще бъде малко по-явен, по-лесно различим.
	— Но ако е измамник — не се съгласи Клои, — значи трябва доста умело да се прикрива.
	— Ей, ама ти на чия страна си? Прилича ли ти този човек на Антихриста?
	Клои поклати глава отрицателно.
	— За мен той е глътка свеж въздух. Ако започне да се опитва да си проправя път към властта, може би ще се усъмня в мотивите му. Но един пацифист, който се задоволява да бъде президент на малка страна? Той въздейства с мъдростта си и е силен със скромността и искреността си.
	Телефонът иззвъня. Беше Хати. Много й се искаше да поговори с Рейфърд. Беше се побъркала по Карпатия.
	— Видя ли какъв мъж? Толкова е красив! Трябва непременно да се запозная с него. Имаш ли в програмата някакви полети до Ню Йорк?
	— Излитам в сряда преди обед и се връщам на другата сутрин. А вечерта ще те чакаме за вечеря, нали така?
	— Да, това е чудесно, но имаш ли нещо против да се включа в екипа? По новините чух, че информацията за смъртта на онзи журналист била погрешна и сега той е в Ню Йорк. Ще се опитам да се срещна с него и ще го накарам да ме представи на Карпатия.
	— Мислиш, че го познава?
	— Бък познава всички. Той пише всички тия статии за известни личности от целия свят. Няма начин да не го познава. Но дори да не стане, ми се ще да се видя и със самия Бък.
	Рейфърд почувства известно облекчение. Хати не се притесняваше да говори пред него за двама по-млади мъже, от които тя определено се интересуваше. Сигурен бе, че не го казва само за да провери доколко пък той се интересува от нея. Ясно й беше, че толкова скоро след загубата на съпругата си той изобщо не мисли за жени. Рейфърд се запита дали сега да не осъществи намерението си за напълно откровен разговор с нея, при който да й разкрие предишните си чувства. Може би трябваше направо да се опита да я убеди да гледа касетата на пастира.
	— Е, желая ти късмет — продума той, неособено убедително.
	— А мога ли да заявя участие в твоя полет?
	— Защо просто не провериш каква е схемата?
	— Рейфърд!
	— Какво?
	— Ти не ме искаш в твоя екип. Защо? Направила ли съм нещо? Казала ли съм нещо?
	— Защо смяташ така?
	— Мислиш, че не знам, дето си казал да отхвърлят молбата ми?
	— Не съм казал да я отхвърлят. Просто казах…
	— Все едно че си го направил.
	— Тогава казах това, което казвам и на тебе сега. Нямам нищо против да участваш в моя екип, но защо просто не оставиш нещата такива, каквито са?
	— Знаеш какви са възможностите да се паднем заедно. Ако чакам, шансът ще е против мен. Ако побутна малко нещата, като старша стюардеса обикновено мога да се вредя. Кажи каква е играта, Рейфърд?
	— Нека да говорим за това, когато дойдеш на вечеря.
	— По-добре да говорим сега.
	Рейфърд замълча. Търсеше подходящите думи.
	— Хати, разбери, че твоите молби объркват програмата на всички останали.
	— Това ли било? Ти се тревожиш за всички останали?
	Не му се щеше да лъже.
	— Донякъде — отвърна той.
	— Преди не ти правеше впечатление. Даже ме насърчаваше да участвам в полетите ти, а понякога проверяваше дали вече съм се обадила.
	— Да, така беше.
	— Е, какво се промени?
	— Хати, моля те. Не искам да обсъждаме това по телефона.
	— Тогава нека да се срещнем някъде.
	— Не мога. Не мога да оставя Клои сама толкова скоро след обира.
	— Добре, аз ще дойда при теб.
	— Късно е.
	— Рейфърд! Да не би да се опитваш да ме разкараш?
	— Ако исках да те разкарам, нямаше да те поканя на вечеря.
	— С дъщеря ти у вас? Май се готвиш най-официално да ми теглиш шута.
	— Хати! Какво говориш?
	— Само казвам, че ти беше приятно да се разкарваш насаме с мене нагоре-надолу и да се преструваш, че между нас има нещо.
	— Така беше. Признавам.
	— Съжалявам за жена ти, Рейфърд. Наистина съжалявам. Вероятно изпитваш вина, макар че ние не направихме нищо, заради което да се чувстваме виновни. Но не ме отхвърляй, преди да си успял да преживееш загубата и да започнеш отново да живееш.
	— Не е това, Хати. Какво има за отхвърляне? Не е същото като да сме имали връзка. Ако беше така, защо сега толкова живо се интересуваш от журналиста и от този румънец?
	— Всички се интересуват от Карпатия — каза тя. — А Бък е единственият, който може да ме свърже с него. Да не би да си мислиш, че кроя планове за този политик? Та той е личност от световна величина, Рейфърд. Хайде стига!
	— Не ме интересува дали кроиш планове, или не. Просто казвам, че това не се връзва с нещата, които мислиш, че стават между нас.
	— Искаш да не ходя в Ню Йорк и да забравя за тях двамата?
	— Ни най-малко. Изобщо не искам да кажа това.
	— Защото мога да го направя. Ако някога си бях помислила, че с теб имам някакъв шанс, повярвай ми, щях да опитам.
	Рейфърд остана като гръмнат. Страховете и предположенията му се оказаха верни, но сега изпита нужда да се отбранява.
	— Никога не си мислила, че имаш шанс?
	— Ти с нищо не ми го подсказа. По всичко личеше, че ме смяташ за сладко дете — твърде млада, забавна, но по-добре стой настрана.
	— Има нещо вярно в това.
	— Но, Рейфърд, ти нито веднъж не пожела нещо повече.
	— Точно за това искам да говорим, Хати.
	— Можеш да ми отговориш веднага.
	Рейфърд въздъхна.
	— Да, имаше моменти, когато ми се искаше да има и още нещо.
	— Е, най-сетне. Значи съм се излъгала. Предадох се. Не се борих докрай. Реших, че си недосегаем.
	— Такъв съм.
	— Сега — да. Разбирам. Страдаш, може би още по-силно, защото за известно време си мислил за друга. Но означава ли това, че не трябва да летя с тебе, че не бива да разговаряме, да изпием по едно питие? Нещата може да са пак както преди и в това няма да има нищо нередно, освен може би в твоето въображение.
	— Разбира се, че можем да разговаряме и да работим заедно, когато програмата ни съвпада. Ако исках да се отърва от тебе, нямаше да те поканя у нас.
	— Виждам накъде биеш, Рейфърд. Няма начин да ми се размине обичайното „нека да сме само приятели“.
	— Така е, но има и още нещо.
	— Какво?
	— Нещо, за което искам да говоря с теб.
	— Ами ако ти кажа, че не ме интересува подобен вид общуване? Не очаквам, че сега, когато жена ти я няма, ще дотичаш при мен, но не съм съгласна и да бъда пренебрегвана по този начин.
	— Нима поканата за вечеря е начин да те пренебрегна?
	— А защо не си ме канил никога досега?
	Рейфърд не отвърна нищо.
	— Кажи де?
	— Нямаше да е удобно — смънка той.
	— А сега пък не е удобно да се срещаме по друг начин?
	— Честно казано, така е. Но аз наистина искам да говоря с тебе, и то не защото се чудя как да те разкарам.
	— Ами ако любопитството ми ме принуди да дойда веднага? Защото в противен случай ще трябва да ти откажа. Ще съм заета. Съжалявам. В последния момент ще изникне нещо неотложно, нали разбираш?
	— Моля те, Хати. Ние наистина искаме да дойдеш. Аз искам да дойдеш.
	— Не се тревожи, Рейфърд. До Ню Йорк има и други полети. Няма да правя никакви комбинации, за да се добера до твоя самолет. Напротив, упорито ще отбягвам подобна възможност.
	— Няма нужда да го правиш.
	— Напротив, има. Не ти се сърдя. Щеше да ми е приятно да се запозная с Клои. Но ти сигурно се чувстваш задължен да й признаеш, че някога за малко си щял да се влюбиш в мене.
	— Хати, ще ме изслушаш ли за секунда? Моля те.
	— Не.
	— Искам да дойдеш в четвъртък вечерта, защото наистина имам да поговорим за нещо важно.
	— Кажи ми за какво се отнася.
	— Не мога по телефона.
	— Тогава няма да дойда.
	— А ако се опитам да ти го обясня най-общо? Ще дойдеш ли?
	— Зависи.
	— Знам защо изчезнаха толкова много хора. Разбирам значението на всичко това. Искам да ти помогна да намериш истината.
	Хати дълго остана безмълвна.
	— Да не си станал някакъв фанатик, а?
	Рейфърд трябваше да помисли, преди да отговори на този въпрос. Отговорът беше „да“, със сигурност бе станал фанатик, но нямаше да си го признае.
	— Познаваш ме. Няма такова нещо.
	— Доскоро мислех, че те познавам.
	— Вярвай ми, заслужава си да ми отделиш малко време.
	— Кажи ми най-същественото и аз ще преценя дали искам да чуя останалото.
	— В никакъв случай — отвърна Рейфърд с толкова категоричен тон, че сам се изненада от себе си. — Няма да стане, ако не се срещнем.
	— Е, в такъв случай няма да дойда.
	— Хати!
	— Дочуване, Рейфърд.
	— Хати…
	Тя затвори.


>	Шестнадесета глава

	— Не бих го направил за всеки — каза Стив на Бък, след като двамата си взеха довиждане с Мардж и се насочиха към две различни таксита. — Не знам колко време ще успея да ги забавя. Ще ги лъжа, че аз съм ти, докато и ти се представяш за някой друг. Така че не се бави. Действай бързо.
	— Не се тревожи.
	Стив се качи в първото такси. На гърдите му беше закачена табелката на Бък с името на Джордж Орешкович. Трябваше да отиде в хотел „Плаза“ и да обяви, че има насрочена среща с Карпатия. Бък се надяваше, че Стив ще бъде пресрещнат и арестуван незабавно и така ще разчисти пътя, за да влезе той. Ако го спрат, ще покаже документи на името на Стив Планк. И двамата знаеха, че планът им не е добър, но Бък беше готов да опита всичко, само и само да избегне екстрадирането си. Можеха да му припишат убийството на Алан Томпкинс, а дори и на Дърк Бъртън.
	Бък помоли шофьора на своето такси да изчака минута, докато потегли колата със Стив. Когато пристигна, пред хотела беше пълно с полиция, патрулни коли и няколко автомобила без отличителни знаци. Докато си пробиваше път през тълпата зяпачи, видя как полицаите избутаха Стив — с ръце, закопчани с белезници на гърба — през вратата и надолу по стълбите.
	— Пак ви повтарям — викаше той. — Името ми е Орешкович!
	— Знаем кой си, Уилямс. Спести си обясненията.
	— Абе, идиоти такива, това не е Кам Уилямс — извика един репортер и се изсмя. — Това е Стив Планк.
	— Точно така — потвърди Планк. — Аз съм шефът на Бък от „Глобъл Уикли“.
	— Да бе, сигурно — сопна му се един цивилен полицай, докато го набутваше в кола без отличителни знаци.
	Бък успя да избегне репортера, който беше разпознал Стив. Когато обаче влезе в хотела и се добра до един от вътрешните телефони, за да се свърже със стаята на Розенцвайг, налетя на друг колега, Ерик Милър, който говореше от съседната кабина. Като го видя, Ерик закри слушалката с длан и му прошепна:
	— Какво става, Уилямс? Полицаите току-що арестуваха шефа ти. Помислиха, че си ти!
	— Направи ми една услуга — помоли Бък. — Поне за половин час запази тази информация за себе си. Дължиш ми го.
	— Нищо не ти дължа, Уилямс — отвърна Милър. — Но изглеждаш доста изплашен. Обещай, че ще бъда първият, на когото ще кажеш какво става.
	— Добре де. Ти ще си първият репортер, на когото ще кажа каквото и да било. Но не мога да ти дам дума, че преди това няма да го кажа на някой друг.
	— На кого?
	— Познай.
	— Ако се опитваш да се свържеш с Карпатия, Камерън, по-добре се откажи. Ние се мъчим цяла вечер. Няма да дава повече интервюта днес.
	— В хотела ли е?
	— В хотела е, но не приема.
	В този момент Розенцвайг вдигна слушалката.
	— Хаим, тук е Камерън Уилямс. Мога ли да се кача при тебе?
	Като чу това име, Ерик Милър затвори телефона, от който говореше и се доближи още повече до Бък.
	— Камерън! — възкликна Розенцвайг. — Не мога да ти хвана дирите. Първо си мъртъв, после се съживяваш. Току-що научихме, че си бил арестуван във фоайето на хотела и ще те разпитват във връзка с някакво убийство в Лондон.
	Бък не искаше Милър да заподозре нещо и бързо продължи:
	— Хаим, трябва да действам незабавно. Представям се под името Планк, разбра ли?
	— Ще се обадя на Николае и ще го накарам да дойде в моята стая. Ти се качвай.
	И той каза номера на хотелската си стая.
	Бък сложи пръст на устните си, за да предупреди Милър да не задава въпроси, но не успя да се отърве от него. Втурна се към асансьора, но Ерик го следваше по петите. Мъж и жена се опитаха да се присъединят към тях, но Бък им каза:
	— Хора, съжалявам, тоя асансьор не работи.
	Мъжът и жената си тръгнаха, но Милър остана. Бък не искаше колегата му да види на кой етаж отива. Изчака, докато вратите се затворят, и натисна стоп-бутона. Хвана Милър за яката и го притисна до стената.
	— Слушай, Ерик, казах ти, че ще се обадя първо на тебе, за да ти кажа какво става тук. Но ако се раздрънкаш или се опиташ да ме проследиш, ще ти видя сметката.
	Милър се отскубна от ръцете му и пооправи дрехите си.
	— Добре де, Уилямс. Е-е! Успокой се де!
	— Ще се успокоя и ти веднага ще си напъхаш гагата.
	— Това ми е работата бе, човече. Забрави ли?
	— И мойта работа е такава, Ерик, но аз не тръгвам по следа, открита от други. Търся си своя.
	— Ще интервюираш ли Карпатия? Само това ми кажи.
	— Не, рискувам живота си, за да видя дали една филмова звезда си е вкъщи.
	— Значи наистина става дума за Карпатия?
	— Не съм казал това.
	— Хайде бе, човек. Пусни ми нещо! Ще ти дам каквото поискаш.
	— Нали каза, че Карпатия днес няма да дава повече интервюта — припомни му Бък.
	— Той изобщо няма да дава повече интервюта, освен за националните канали. Никога няма да се добера до него.
	— Това си е твой проблем.
	— Уилямс!
	Бък отново се протегна да докопа Ерик за гушата.
	— Тръгвам! — успокои го Милър.
	Когато Бък стигна до етажа за специални гости на хотела, той с изумление установи, че Милър по някакъв начин бе успял да го изпревари и задъхано се представяше на охраната като Стив Планк.
	— Господин Розенцвайг ви очаква — каза мъжът в униформа.
	— Чакайте малко — извика Бък, като размахваше журналистическата карта на Стив. — Аз съм Планк. Разкарайте този измамник.
	Униформеният ги сграбчи за раменете.
	— Ще трябва и двамата да изчакате, докато извикам следователя на хотела.
	— Просто се обадете на Розенцвайг и го накарайте да дойде тук — предложи Бък.
	Мъжът сви рамене и набра номера на стаята от един мобилен телефон. Милър се наведе и като видя номера, хукна към стаята. Бък се втурна след него, а невъоръженият служител крещеше след тях, като продължаваше опитите си да се свърже с някого по телефона.
	Тъй като беше по-млад и в по-добра форма, Бък успя да изпревари Милър. Двамата се сборичкаха пред самата стая и при този шум няколко съседни врати се отвориха.
	— Идете да се биете някъде другаде — викна гневно някаква жена.
	Бък изправи Милър на крака и приклещи главата му с ръце.
	— Ерик, ти си същински палячо. Наистина ли мислиш, че Розенцвайг ще пусне в стаята си непознат?
	— С благи думи мога да проникна навсякъде, Бък. И ти на мое място би направил същото.
	— Там е работата, че аз вече го направих. Сега се разкарай.
	Униформеният дойде при тях и ги уведоми:
	— Господин Розенцвайг ще излезе след минута.
	— Искам да му задам само един въпрос — каза Милър.
	— Не, не искаш — отсече Бък, а после се обърна към служителя. — Всъщност не иска.
	— Нека старецът да реши — отсъди човекът от охраната, а после съвсем неочаквано се отдръпна, за да освободи коридора, като повлече Бък и Ерик със себе си. Четирима мъже с черни костюми профучаха край тях. Бяха заобиколили открояващата се фигура на самия Николае Карпатия.
	— Извинете, господа — каза той. — Извинете.
	— О, господин Карпатия. Искам да кажа, господин президент — провикна се Милър.
	— Да? — Карпатия се обърна да го погледне, а хората от охраната стрелнаха нахалника с гневни погледи.
	— А, здравейте, господин Уилямс — каза Карпатия, като забеляза Бък. — Или, по-точно, господин Орешкович? Или господин Планк?
	С цялото си нахалство Ерик пристъпи напред.
	— Ерик Милър от списание „Сийборд“.
	— Това ми е добре известно, господин Милър — прекъсна го Карпатия, — но закъснявам за важна среща. Ако утре ми позвъните, ще отделя време за един телефонен разговор. Ще бъде достатъчно, нали?
	Милър беше смаян. Той кимна и отстъпи назад.
	— Вие не казахте ли, че името ви е Планк? — попита униформеният служител. Това предизвика усмивки у всички, освен у самия Милър.
	— Влизайте, Бък — рече Карпатия, като му даде знак с ръка да го последва. — Така ви наричат, нали?
	— Да, господине — отвърна Бък. Беше сигурен, че дори Розенцвайг не знае прякора му.

	* * *

	Рейфърд се почувства ужасно след разговора с Хати Дърам. Не беше си представял, че нещата ще се развият толкова зле. Защо просто не я остави да дойде с него на следващия полет? На нея не й стана по-ясно какво иска да й каже, а и той не трябваше да набляга толкова на истинските причини, поради които я кани на вечеря в четвъртък. Сега сам беше развалил всичко.
	Какво ще каже на Клои? Всъщност истинската причина да иска да се изясни с Хати беше да го разбере Клои. Но нима тя вече не бе видяла достатъчно? Та нали сама настоя да заменят откраднатата касета. Дори този факт трябваше да го насърчи. Попита я дали иска да дойде с него на полета му до Ню Йорк. Тя отвърна, че би предпочела да си остане вкъщи и да започне да се подготвя за училище. Много му се искаше, но не се осмели да настоява.
	Когато Клои си легна, Рейфърд се обади на Брус Барнс, за да сподели с него притесненията си.
	— Разбирам колко ти е тежко, Рейфърд — каза младият човек. — Мислех си, че сега ще ни е по-лесно от всякога да говорим на хората за нашата вяра, но и аз срещам същата съпротива.
	— Особено трудно е, когато се отнася за собствената ти дъщеря.
	— Представям си — съгласи се Брус.
	— Едва ли — отвърна Рейфърд, — но няма значение.

	* * *

	Хаим Розенцвайг беше настанен в удобен апартамент. Охраната остана да пази отвън. Карпатия покани Бък и Розенцвайг в отделен салон, за да разговарят тримата насаме. Като съблече палтото си, той го сложи внимателно върху облегалката на дивана. После ги подкани любезно:
	— Настанете се удобно, господа.
	— Аз няма нужда да оставам, Николае — прошепна Розенцвайг.
	— Глупости, професоре! — отвърна Карпатия. — Бък, нали нямате нищо против?
	— Ни най-малко.
	— И също така нямате нищо против да ви наричам Бък?
	— Не, господин Карпатия, но обикновено така ме наричат хората от…
	— Списанието, за което работите. Знам. Наричат ви така, защото се противопоставяте на традиции, условности и авторитети. Прав ли съм?
	— Да, но откъде…?
	— Бък, днес е най-невероятният ден в живота ми. Тук ми оказаха такова гостоприемство. Хората откликнаха с готовност на идеите и предложенията ми. Просто съм смаян. Ще се върна в родината си удовлетворен и щастлив. Но не веднага. Поканен съм да остана още известно време. Знаете ли вече за това?
	— Да, чух.
	— Не е ли изумително? Всички тези международни срещи, които ще се проведат тук, в Ню Йорк, през следващите няколко седмици, са свързани с идеята за световното сътрудничество, от която аз така живо се интересувам.
	— Така е — отвърна Бък — и моята задача е да ги отразя в списанието.
	— Значи ще имаме възможност да се опознаем по-добре.
	— Очаквам с нетърпение тази възможност, господин Карпатия. Вашата реч пред ООН днес беше изключително въздействаща.
	— Благодаря.
	— А и д-р Розенцвайг много ми е говорил за вас.
	— Както и на мен за вас.
	На вратата се почука. По лицето на Карпатия се изписа неодобрение.
	— Надявах се да не ни безпокоят.
	Розенцвайг бавно се изправи, довлече се до вратата и тихо размени няколко думи с човека отвън. Когато се върна прошепна на Бък:
	— Ще трябва да го освободим за няколко минути, Камерън. Очаква го важен телефонен разговор.
	— А, не — възпротиви се Карпатия. — Ще се обадя по-късно. Тази среща е най-важната за мен в момента.
	— Извинете ме — Розенцвайг се обърна към него, — но на телефона е президентът.
	— Президентът?
	— На Съединените американски щати.
	Бък скочи бързо, за да си тръгне заедно с Розенцвайг, но Карпатия настоя и двамата да останат.
	— Не съм чак такова величие, че да не мога да споделя тази чест с един стар и един нов приятел. Седнете!
	Когато те седнаха, Карпатия натисна бутона и каза:
	— На телефона е Николае Карпатия.
	— Господин Карпатия, тук е Фиц. Джералд Физъг — в стаята се разнесе бодрият глас на президента.
	— Господин президент, за мен е чест да разговарям с вас.
	— Е, хубаво е, че си тук!
	— Благодаря за поздравленията по случай избирането ми за президент и незабавното признаване на моето управление.
	— Ей, ама страхотно се справи, момче! Само как пое нещата там у вас. Отначало не бях много сигурен какво става, но, предполагам, и при тебе не е било по-различно.
	— Точно така е. Все още привиквам към новото положение.
	— Нека ти го каже човек, който е на коня вече шест години. Никога не се свиква. Просто ти се втвърдяват някои части. Нали ме разбираш?
	— Да, господине.
	— Слушай, обаждам се, защото разбрах, че ще останеш малко по-дълго. Искам да прекараш един-два дни тук с мен и Уилма. Ще можеш ли?
	— Във Вашингтон?
	— Да, в Белия дом.
	— Но това е такава чест.
	— Ще изпратим някой да поговори с твойте хора кога ще е удобно, но трябва да стане по-скоро. Конгресът заседава тия дни и съм сигурен, че и те ще искат да те чуят.
	Карпатия поклати глава и Бък си помисли, че той е силно развълнуван.
	— Това е нещо повече от голяма чест за мен, господин президент.
	— Като казах, че се справяш страхотно, имах предвид и речта ти днес, и интервюто тази вечер. Беше изключително. Очаквам с нетърпение да се видим.
	— Чувството е взаимно, господине.
	Бък беше не по-малко развълнуван от Карпатия и Розенцвайг. Той отдавна не благоговееше пред президентите на САЩ, особено пред този, който настояваше да го наричат Фиц. Първото голямо интервю на Бък за Личност на годината беше тъкмо с Фиц. За президента то беше второ. От друга страна, не се случва всеки ден, както си седиш в стаята, да ти се обади самият президент.
	Карпатия явно беше още под въздействието на разговора, но бързо смени темата.
	— Бък, бих искал да отговоря на всички ваши въпроси и да ви дам цялата информация, от която се нуждаете. Вие се отнесохте с такова внимание към Хаим и аз бих искал да ви поверя една малка тайна. Сигурно ще го наречете гореща новина. Но първо трябва да осъзнаете, че здравата сте загазили, приятелю. Бих искал да ви помогна, ако мога.
	Бък нямаше представа откъде Карпатия знае, че е загазил. Той дори не го беше молил, нито го бе увещавал за каквато и да било помощ. Всичко това беше прекалено хубаво, за да е вярно. Въпросът всъщност бе какво знае Карпатия и какво трябва да знае.
	Румънецът се наведе напред и погледна Бък право в очите. Това изпълни журналиста с такова спокойствие и сигурност, че той без колебание му разказа всичко. Всичко. Дори и това, че приятелят му Дърк го беше осведомил за някой, който се среща със Стонагъл и Тод-Котран, и Бък предполагаше, че този някой е самият Николае.
	— Да, това бях аз — потвърди Карпатия. — Но нека изясним нещо. Не знам нищо за никакъв заговор. Никога не съм чувал за подобно нещо. Господин Стонагъл прецени, че за мене ще е полезно да се запозная с някои от неговите колеги и приятели с международно влияние. Не можах да си съставя мнение за нито един от тях, а и с нищо не съм им задължен. Ще ви кажа нещо, господин Уилямс. Вярвам на думите ви. Не ви познавам, освен от вашата работа и от доброто мнение за вас на хора, които уважавам, като д-р Розенцвайг. Но разказът ви звучи правдоподобно. Разбрах, че от лондонската полиция ви търсят във връзка с убийството на агент от Скотланд Ярд и че имат няколко свидетели, които ще дадат показания под клетва, че са ви видели как отвличате вниманието на Томпкинс, поставяте взривното устройство в колата и го задействате от разстояние.
	— Но това е налудничаво.
	— Разбира се, че е, особено ако двамата сте се срещнали, за да оплаквате тайнствената смърт на вашия общ приятел.
	— Точно това правехме, господин Карпатия. Оплаквахме го и се опитвахме да разгадаем причината за станалото.
	Някой отново повика Розенцвайг на вратата и когато се върна, той прошепна нещо на Карпатия.
	— Елате тук, Бък — каза румънецът, стана и поведе журналиста към прозореца, като по този начин го отдалечи от Розенцвайг. — Планът ви да заблудите преследвачите си и да се вмъкнете при мен беше сполучлив, но вашият шеф вече е разпознат и те знаят, че сте тук. Искат да ви арестуват и да ви екстрадират в Англия.
	— Ако успеят и ако теорията на Томпкинс се окаже вярна, аз съм свършен.
	— Смятате, че ще ви убият?
	— Убиха Бъртън, а после и Томпкинс. Читателската ми аудитория ме прави още по-опасен за тях.
	— Ако наистина има заговор, Камерън, както смятате вие и приятелите ви, изобличаването на тези хора в пресата няма да ви спаси.
	— Знам, но може би все пак ще трябва да предприема нещо такова. Не виждам друг изход.
	— Мога да направя така, че да ви се размине.
	На Бък му се зави свят. Точно на това се надяваше, но не беше сигурен дали Карпатия ще действа достатъчно бързо, за да го избави от ръцете на Тод-Котран и Съливан. Беше ли възможно Карпатия да е много по-тясно свързан с тези хора, отколкото показваше?
	— Имам нужда от помощта ви, господине. Но аз съм преди всичко журналист. Не мога да бъда купен или спазарен.
	— Разбира се, че не. Никога не бих поискал подобно нещо. Чуйте какво мога да направя за вас. Ще уредя трагичните инциденти в Лондон да се преразгледат и да се разследват повторно, така че да се окажете оневинен.
	— И как ще го направите?
	— Има ли значение, ако наистина сте невинен?
	Бък помисли малко, после каза:
	— Но аз съм невинен.
	— Естествено.
	— Все пак, как ще го направите? Вие сте запазили чистотата и непорочността на човека, дошъл отникъде. Как бихте могли да повлияете на това, което става в Лондон?
	Карпатия отрони една въздишка.
	— Бък, казах ви вече, че вашият приятел Дърк греши. Няма никакво съзаклятие. Не съм в заговор с Тод-Котран или Стонагъл, или който и да било от световните ръководители, с които имах честта да се запозная наскоро. Но предстои да се вземат важни решения и да се предприемат действия, произтичащи от тях. Аз имам правото да кажа своето мнение за развитието на всички тези процеси.
	Бък помоли Карпатия отново да седнат. Румънецът даде знак на Розенцвайг да ги остави за малко.
	— Вижте — започна Бък, след като двамата седнаха, — млад съм, но съм видял достатъчно. Имам усещането, че съм по следите на нещо, ако не заговор, то поне нещо организирано. На път съм да открия каква е вашата роля във всичко това. Мога да си затворя очите и да спася кожата си, но мога също така да откажа и да поема риска да отида в Лондон.
	Карпатия вдигна ръка, за да го прекъсне, поклати глава и каза:
	— Бък, нека ви напомня, че тук става дума за политика и дипломация, а не за пиратски действия или криминално престъпление.
	— Целият съм в слух.
	— Първо — започна Карпатия — малко предистория. Вярвам в силата на парите. А вие?
	— Аз не.
	— Ще повярвате. В Румъния бях преуспяващ бизнесмен още в гимназията. Учех през нощта, предимно чужди езици, особено онези, които ми бяха нужни за да постигна целта си. През деня се занимавах със свой собствен бизнес — търговия, внос и износ. Така забогатях. Но богатството ми се струваше жалка работа в сравнение с възможностите, които се откриваха. Трябваше обаче да разбера как се постигат тези цели. И разбрах, но за своя сметка. Взех от една европейска банка заем от няколко милиона, а после установих, че вътрешен човек от банката осведомява моите конкуренти за това, което правя. Бях победен в собствената ми игра, пресрочих заема и изпаднах в безизходица. Тогава същата тази банка ме освободи от задълженията ми и доведе до банкрут най-сериозния ми съперник. Използваха тези ходове, за да ме обвържат.
	— А не беше ли тази банка собственост на влиятелен американец?
	Карпатия не отговори на този въпрос.
	— За малко повече от десетилетие трябваше да разбера колко пари има там.
	— Там?
	— В банките по целия свят.
	— Особено тези, които са собственост на Джонатан Стонагъл — подметна Бък.
	Карпатия и този път не се хвана.
	— Такъв капитал означава власт.
	— Точно против това пиша.
	— Но той може да ви спаси живота.
	— Още не съм чул как точно.
	— С тези пари може да се привлече нечие внимание. Човек става склонен на отстъпки. Започва да вижда смисъл в това, да даде възможност на някой друг, по-млад и по-ентусиазиран от него, с повече енергия и свежи идеи, да поеме нещата в свои ръце.
	— Така ли стана в Румъния?
	— Не ме обиждайте, Бък. Предишният президент на страната по своя собствена воля ме помоли да заема неговото място. Народът и правителството ме подкрепиха почти единодушно. И така е по-добре за всички.
	— Бившият президент вече е лишен от каквато и да било власт.
	— Но живее в охолство.
	Дъхът на Бък спря. Какво искаше да каже Карпатия? Втренчи се в него. Не можеше нито да помръдне, нито да отвърне нещо.
	Карпатия продължи:
	— Генералният секретар Нгумо е начело на една гладуваща страна. Светът е узрял за моето предложение Съветът за сигурност да се състои от десет страни членки. Тези промени ще се осъществяват едновременно. Генералният секретар трябва да се посвети на решаването на проблемите в самата Ботсвана. При подходящи стимули той ще го направи. Ще бъде щастлив и преуспяващ водач на един щастлив и преуспяващ народ. Но първо ще трябва да подкрепи моя план за Съвета за сигурност. Сред представителите на десетте страни ще бъдат някои настоящи посланици, но повечето ще са нови лица с добро финансово положение и напредничави идеи.
	— Да не би да искате да ми кажете, че ще станете генерален секретар на ООН?
	— Никога не съм се стремил към подобен пост, но как бих могъл да откажа такава чест? Кой би обърнал гръб на подобна огромна отговорност?
	— И доколко ще зависи от вас кои ще бъдат представителите на десетте постоянни страни членки в Съвета за сигурност?
	— Моята задача ще бъде да ги ръководя, като им служа. Осъзнавате ли, че водачът трябва да бъде слуга, а не диктатор?
	— Нека се опитам да позная — каза Бък. — Тод-Котран е в списъка на кандидатите за вашия нов Съвет за сигурност.
	Карпатия се облегна назад, сякаш преценяваше нещо.
	— А нима това няма да е интересно? — попита той. — Човек с блестящ финансов ум, който не се занимава с политика и проявява мъдрост, разбиране и умение да мисли глобално, когато утвърждава преминаването на света към триединна валутна система, невключваща паричната единица в собствената му страна — английската лира. Няма никакви пречки да му се отреди подобна роля. Светът ще се чувства спокоен с такъв човек. Не е ли така?
	— Предполагам, че е така — отвърна Бък. Черни мисли нахлуха в главата му, почувства се така потиснат, сякаш виждаше как го напуска собствената му душа. — Освен ако, разбира се, не се окаже, че Тод-Котран е замесен в мистериозно самоубийство, бомбен атентат и други подобни събития.
	Карпатия се усмихна.
	— Смятам, че в такъв момент човек с неговото влияние и възможности в световен мащаб ще пази задния си двор чист.
	— И вие можете да повлияете върху това?
	— Бък, вие ме надценявате. Просто казвам, че ако сте прав, ще се опитам да попреча срещу един невинен човек, в случая — срещу вас, да се предприемат неморални и незаконни действия. Не виждам нищо нередно в това.

	* * *

	Рейфърд Стийл не можеше да заспи. По някаква причина скръбта и разкаянието, свързани със загубата на Айрин и Рейми, отново го бяха надмогнали. Той се измъкна от леглото, падна на колене и зарови лице в чаршафите от страната, на която спеше жена му. Толкова се тревожеше за Клои, че изтощението и напрежението го бяха принудили да заключи някъде дълбоко в сърцето, душата и съзнанието си спомена за непрежалимата загуба. Безусловно вярваше, че жена му и синът му са на небето, и знаеше, че там се чувстват по-добре от всякога.
	Беше убеден, че му е простено задето се надсмиваше над Айрин и никога не се вслушваше в думите й, задето толкова години беше пренебрегвал Бога. Благодарен бе, че му се дава втора възможност и че сега има нови приятели и място, където може да изучава Библията. Но всичко това не бе в състояние да притъпи болката от празнотата в сърцето му, копнежа да прегърне жена си и сина си, да ги целуне и да им каже колко много ги обича. Молеше се скръбта да утихне, но част от него я търсеше, нуждаеше се от нея, искаше тя да остане в сърцето му.
	Имаше чувството, че заслужава тази болка, макар вече да имаше повече познания. Беше започнал да разбира опрощението от Бога, а и Брус му бе казал, че не бива да продължава да изпитва срам заради грехове, с които вече се е преборил.
	Докато плачеше и се молеше, усети, че го обзема една нова, непозната досега мъка. Чувстваше се безсилен да повлияе на Клои. Беше опитал какво ли не, всичко се оказа напразно. Наистина бяха изминали само броени дни от изчезването на майка й и брат й, а и той самият съвсем наскоро бе приел вярата. Какво повече можеше да каже или да направи? Брус го насърчаваше просто да се моли, но той не бе устроен така. Щеше да се моли, разбира се, но беше и си оставаше човек на действието.
	А сега всяко негово действие сякаш отдалечаваше Клои все повече. Струваше му се, че само още една погрешна дума или непремерено действие, и ще трябва да понесе отговорността за решението й веднъж завинаги да се отвърне от Христос. Никога досега не бе изпитвал такова безсилие и отчаяние. Как копнееше в този момент, когато губеше всяка надежда за Клои, Айрин и Рейми да са с него.
	Молеше се мълчаливо, но мъката се надигаше у него и той чу собствените си глухи стенания:
	— Клои! О, Клои! Клои…
	Горчиво плака в тъмнината, докато не го смути скърцане и шум от стъпки. Обърна се бързо и я видя. Слабата светлина от стаята й очертаваше нейния силует в рамката на вратата. Рейфърд нямаше представа какво бе чула.
	— Добре ли си, тате? — попита бързо тя.
	— Да.
	— Кошмари ли имаше?
	— Не. Съжалявам, че те събудих.
	— И на мен ми липсват — каза тя с треперещ глас.
	Рейфърд се обърна и седна, като облегна гръб на леглото. Разтвори ръце и тя се сгуши в прегръдката му.
	— Вярвам, че един ден ще ги видя отново — въздъхна той.
	— Зная — каза тя без нотка на присмех в гласа си. — Зная, че ще ги видиш.


>	Седемнадесета глава

	Само след няколко минути Рейфърд се увери, че Клои е чула воплите му.
	— Не се тревожи за мен, тате. Ще го превъзмогна.
	Какво ще превъзмогне? Дали искаше да каже, че е само въпрос на време да превъзмогне колебанията си, или имаше предвид, че ще се справи с мъката от тежката загуба?
	Така му се искаше да й признае, че се тревожи за нея, но всъщност тя го знаеше. Самото й присъствие го успокояваше. Когато обаче с леки стъпки тя се запъти обратно към стаята си, Рейфърд усети, че отново го връхлита безнадеждна самота.
	Не можеше да заспи. Слезе на пръсти на долния етаж и включи новия телевизор на Си Ен Ен. Предаваха странен репортаж от Израел. На екрана се виждаше тълпа, наобиколила двама мъже пред прочутата Стена на плача. Мъжете крещяха и ръкомахаха.
C>
	„Никой не познава тези мъже — предаваше репортерът от мястото на събитието. — Обръщат се един към друг с имената Ели и Моис. Тук са от ранни зори и проповедите им напомнят много стила на старите американски евангелисти. Това, разбира се, предизвика гнева на ортодоксалните евреи, които ги обвиняват, че сквернят това свято място, като прогласяват, че в Исус Христос от Новия Завет всъщност се сбъдва пророчеството за Месия, за Когото се говори в староеврейската Тора.
	До този момент няма сведения за насилие, но страстите се нажежават и властите държат тълпата под око. Израелската полиция и военните отиват винаги с нежелание в този район и предпочитат да оставят религиозните фанатици сами да се справят с проблемите си. Това е най-взривоопасният конфликт в Свещената земя от провала на руското въздушно нападение насам. Досега този отскоро благоденстващ народ беше принуден да се справя предимно с външни заплахи.
	За Си Ен Ен предаде Дан Бенет от Йерусалим.“
C$
	Ако не беше толкова късно, Рейфърд щеше да се обади на Брус Барнс. Той вече се чувстваше част от голямото семейство на вярващите, към което явно принадлежаха и двамата мъже от Йерусалим. Именно това беше научил — че Исус е Месия, за Когото се говори в Стария Завет. Брус им беше казал — на него и останалите от по-тесния кръг в „Нова надежда“ — че скоро ще се появят 144 000 евреи, които ще повярват в Христос и ще започнат да разнасят благовестието по целия свят. Може би това бяха първите двама.
	Водещата от Си Ен Ен премина към новините от страната.
C>
	„Ню Йорк все още е под въздействието на няколкото публични изяви днес на новия румънски президент Николае Карпатия. Тридесет и три годишният ръководител пожъна голям успех сред медиите на сутрешната си кратка пресконференция и последвалата я забележителна реч пред Общото събрание на ООН, където той накара цялата зала да се изправи на крака и да го приветства. След това Карпатия се снима за корицата на списание «Пийпъл» и ще бъде обявен от журналистите там за първия жив секссимвол, изместил преждевременно съвсем наскоро избрания победител за тази година.
	Приближени до младия румънски президент съобщиха, че той е удължил престоя си в Ню Йорк, за да присъства на няколко международни срещи, които ще се проведат тук през следващите две седмици, и че е поканен от президента Физъг да говори на заседание на Конгреса и да прекара една вечер в Белия дом.
	На пресконференция този следобед президентът обяви подкрепата си за новия ръководител.“
C$
	Образът на президента изпълни екрана.
	— В този тежък за човечеството момент — каза тържествено той — е съдбоносно важно защитниците на единството и мира да се изправят, за да ни напомнят, че сме част от една световна общност. Приятелите на мира са приятели на Съединените американски щати, а господин Карпатия е един от тях.
	На въпроса на Си Ен Ен какво мисли за идеята на Карпатия за промени в Организацията на обединените нации президентът отговори:
	— Ще ви кажа само това: смятам, че не съм срещал досега човек във или извън ООН, който да познава така добре историята и структурата на организацията. Той си е научил урока, а има и цел, към която се стреми. Слушах го внимателно. Надявам се, че посланиците и генералният секретар Нгумо също са слушали внимателно. Не бива да възприемаме едно ново виждане като заплаха. Сигурен съм, че няма ръководител по света, който да не споделя позицията ми, че в този момент се нуждаем от всяка протегната ръка.
	Водещата продължи:
C>
	„Късно тази вечер пристигна съобщение от Ню Йорк, че от журналист от «Глобъл Уикли» са свалени всички обвинения и подозрения във връзка със смъртта на следовател от Скотланд Ярд. За многократно награждавания старши репортер на списанието Камерън Уилямс се смяташе, че е загинал при бомбена експлозия в кола, която отне живота на инспектор Алан Томпкинс, близък познат на Уилямс.
	Останките от тялото на Томпкинс бяха идентифицирани, а на мястото на инцидента откриха личните документи на Уилямс. Съобщението за предполагаемата смърт на журналиста беше разпространено из цялата страна. Днес късно следобед той се появи в Ню Йорк и беше забелязан на пресконференцията, последвала речта на Николае Карпатия пред ООН.
	Рано тази вечер Уилямс все още се смяташе за беглец, търсен както от Скотланд Ярд, така и от Интерпол, за да бъде разпитан във връзка с бомбения атентат. И от двете управления съобщиха, че от него вече са свалени всякакви обвинения и че за щастие той е невредим.
	Продължаваме със спортните новини. Отборите от Международната баскетболна лига срещат трудности при замяната на десетките изчезнали играчи…“
C$
	На Рейфърд все още не му се спеше. Направи си кафе, а после набра номера на дежурния на летището. Беше му хрумнало нещо.
	— Дали все още бихте могли да включите Хати Дърам в екипажа за полета ми в сряда? — попита той.
	— Ще видя какво мога да направя — беше първоначалният отговор. После дойде отказът. — О, не. Мисля, че е невъзможно. Тя вече е включена в полет до Ню Йорк. Вие летите в десет сутринта, а тя — в осем.

	* * *

	Получил уверенията на Николае Карпатия, че няма повече основания за безпокойство, след полунощ Бък Уилямс се прибра в апартамента си. Карпатия телефонира на Джонатан Стонагъл и включи микрофона, за да чуе Бък разговора. Стонагъл постъпи по същия начин, като в среднощния си разговор с Лондон освободи Уилямс от отговорност. Бък чу дрезгавия глас на Тод-Котран, който се съгласи да се обади в Скотланд Ярд и Интерпол, за да прекратят разследването.
	— Но моята работа е сигурна, нали? — осведоми се Тод-Котран.
	— Гарантирам — отвърна му Стонагъл.
	Най-тревожното за Бък бе това, че Стонагъл поне до този момент също имаше и вършеше своя собствена мръсна работа. Въпреки облекчението и благодарността, които изпитваше, Бък отправи към Карпатия поглед, изпълнен с обвинение.
	— Господин Уилямс — каза Карпатия, — бях убеден, че Джонатан ще може да се справи с тази работа, но ви уверявам, че съм запознат с подробностите точно толкова малко, колкото и вие.
	— Но това още веднъж доказва, колко прав е бил Дърк! Двамата са в заговор и вие сте го знаели. Стонагъл току-що обеща на Тод-Котран, че работата му е сигурна, каквото и да означава това.
	— Уверявам ви, че не знаех нищо до момента, в който вие не ми разказахте, Бък. Нищо не ми е било известно предварително.
	— Но сега вече знаете. И можете ли след всичко това с чиста съвест да оставите Стонагъл да ви помага да се издигнете в международната политика?
	— Ще се справя и с двамата, повярвайте ми.
	— Несъмнено има и много други като тях! Какво ще кажете за всички онези така наречени височайши особи, с които сте се запознали?
	— Бъдете сигурен, Бък, че около мен няма място за лицемерие и несправедливост. Ще се справя с тях, когато му дойде времето.
	— А дотогава?
	— Какво бихте ме посъветвали? Мисля, че точно сега не бих могъл да направя нищо. Те изглеждат решени да ме издигнат, но преди да са го сторили не съм в състояние да правя нищо друго, освен това, което вие, журналистите, наричате „да играя по тяхната свирка“. Колко далеч ще стигна така, преди да разбера докъде всъщност се простират пипалата им? Нима самият вие доскоро не смятахте, че Скотланд Ярд е институция, на която можеш да се довериш?
	Бък тъжно поклати глава.
	— Разбирам, какво искате да кажете, но това ме отвращава. Те знаят, че вие знаете.
	— Това може да се окаже в моя полза. Може да решат, че съм на тяхна страна и че така ставам още по-зависим от тях.
	— А в действителност по-различно ли е?
	— Само за известно време. Имате думата ми. _Ще се справя_ с това. Засега съм щастлив, че ви измъкнах от една доста деликатна ситуация.
	— Аз също съм щастлив, господин Карпатия. Мога ли да направя нещо за вас?
	Румънецът се усмихна.
	— Нужен ми е прессекретар.
	— Опасявах се, че ще кажете точно това. Не ставам за тази работа.
	— Разбира се, че не. Не мога дори да мечтая за това.
	За да се пошегува, Бък вметна:
	— А какво ще кажете за мъжа, когото срещнахте в коридора?
	За сетен път Карпатия прояви невероятната си памет.
	— А, онзи Ерик Милър?
	— Точно той ви трябва. Ще ви хареса.
	— Вече го поканих да ми се обади утре. Мога ли да кажа, че вие сте го препоръчали?
	Бък поклати глава отрицателно.
	— Само се пошегувах.
	И разказа на Карпатия какво се беше случило във фоайето, в асансьора и в коридора, преди да се срещнат. Николае не беше във възторг.
	— Ще си напрегна мозъка и ще се опитам да ви предложа друг кандидат — каза Бък. — А сега — не забравяйте, че сте ми обещали гореща новина.
	— Така е. Информацията е нова, но не бива да се разпространява, докато не съм в състояние да действам.
	— Слушам ви.
	— В момента израелците са особено уязвими, както бяха преди нападението на руснаците. Тогава имаха късмет, но светът негодува срещу тяхното благоденствие. Нуждаят се от защита и ООН може да им я даде. В замяна на химическата формула, която прави пустинята плодоносна, светът с удоволствие ще осигури на Израел мир и спокойствие. Ако всички останали държави се разоръжат и предоставят една десета от военните си запаси на ООН, тогава Израел ще трябва да подпише договор за мир само с тази организация. Израелският министър-председател е упълномощил д-р Розенцвайг да преговаря за подобно споразумение, тъй като той е истинският притежател на формулата. Израелците настояват, разбира се, да получат гаранции за не по-малко от седемгодишна защита.
	Бък продължаваше да клати глава.
	— Вие ще получите Нобеловата награда за мир, ще станете Мъж на годината на списание „Тайм“, а също и Личност на годината на „Глобъл Уикли“.
	— Моята цел със сигурност не е такава.
	Бък си тръгна оттам, убеден в това толкова дълбоко, колкото не беше се чувствал никога досега. Ето един човек, който не може да бъде купен с пари, както мнозина други.
	В апартамента му го чакаше още едно съобщение по телефона от Хати Дърам. Реши, че най-после трябва да й се обади.

	* * *

	Във вторник следобед Брус Барнс спешно събра ядрото за среща в църквата „Нова надежда“. Рейфърд реши да отиде, като се надяваше, че ще чуе нещо полезно и че Клои няма да има нищо против да остане за малко сама. След обира и двамата бяха на тръни.
	Пастирът събра всички около бюрото си в канцеларията. Започна с молитва въпреки вълнението си да се изразява ясно, за да достигнат думите му до сърцата на хората. После накара всички да се обърнат към книгата Откровение.
	Очите на Брус блестяха, а в гласа му се долавяше същата страст, която Рейфърд усети още по телефона. Чудеше се какво го е развълнувало толкова силно. Беше го попитал, но пастирът настоя да му обясни когато се видят.
	— Ще се опитам да бъда кратък — каза той. — Открих нещо важно, което искам да споделя с вас. В известен смисъл ми се ще всички да сте бдителни, да бъдете разумни като змиите и незлобливи като гълъбите, както се казва в Библията. Знаете, че от известно време изучавам Откровението и някои коментари за събитията през последните времена. Днес, когато преглеждах записките на нашия пастир, се натъкнах на една от неговите проповеди на тази тема. Като четох Библията и различни книги по този въпрос, ето какво открих.
	Брус сложи върху стойката за четене на книги голям бял лист, на който беше изобразил оста на времето.
	— През следващите няколко седмици ще се опитам внимателно и подробно да ви обясня всичко. Смятам, както впрочем пишат и мнозина специалисти преди нас, че периодът, в който се намираме сега, ще продължи седем години. Първият цикъл от двадесет и един месеца обхваща това, което в Библията се нарича наказанията на седемте печата или наказанията на книгата, запечатана със седем печата. Следват още двадесет и един месеца, през които ще чуем да прозвучат наказанията на седемте тръби. През последните четирийсет и два месеца от тези седемгодишни страдания, ако сме още живи, ще трябва да изтърпим най-суровите изпитания — наказанията, които ще се изсипят от седемте чаши на Божия гняв. Втората половина на седемгодишния период се нарича време на Голямата скръб и ако дочакаме живи края му, ще бъдем възнаградени, като станем свидетели на славното явяване на Христос.
	Лорета вдигна ръка.
	— Защо все повтаряш „ако оцелеем“? Какви са тези наказания?
	— Те стават все по-тежки и ако правилно съм разбрал, за нас ще бъде все по-трудно да оцелеем. Ако умрем, ще отидем на небето, при Христос и нашите близки, но вероятно смъртта ни ще бъде ужасна. Ако преживеем някак седемте страшни години, особено втората им половина, славното явяване на Христос ще бъде още по-величествено. Той ще се върне на земята, за да установи Своето хилядагодишно царство.
	— Милениума?
	— Точно така. Но това е още далеч и може би само дни ни делят от началото на първия период на изпитания от 21 месеца. И пак, ако съм разбрал правилно, Антихриста скоро ще дойде на власт, ще обещава мир и ще иска да обедини света.
	— Какво лошо има в това да се обедини светът? — попита някой. — Във времена като тези е най-добре да бъдем заедно.
	— Може би наистина няма нищо лошо, като изключим това, че Антихриста ще бъде голям измамник и когато се разкрият истинските му цели, той ще срещне съпротива. Така ще се стигне до война, вероятно Третата световна война.
	— Кога ще стане това?
	— Страхувам се, че ще бъде много скоро. Трябва да внимаваме кога ще се появи новият световен водач.
	— А какво ще кажеш за младия човек от Европа, който стана толкова известен с речта си пред ООН.
	— Направи ми силно впечатление — отвърна Брус. — Ще трябва да го наблюдавам и да следя внимателно какво казва и какво прави. Изглежда прекалено скромен и смирен — не прилича на човек, който е тръгнал да завладява света.
	— Но нещата са назрели и ние имаме нужда точно от такъв човек — обади се един възрастен мъж. — Когато го гледах, си помислих, че ми се иска той да е наш президент.
	Няколко души се съгласиха.
	— Трябва да го наблюдаваме — повтори Брус. — А сега, нека ви разкажа накратко за книгата, запечатана със седем печата, от Откровение 5 глава и с това ще приключим за днес. От една страна, не бих искал да ви внушавам страх, но всички съзнаваме, че сме още тук, защото преди Грабването пренебрегнахме спасението. Зная, че сме благодарни за втората възможност, която ни се дава, но не можем да се надяваме, че ще избегнем страданията в живота ни занапред.
	Брус обясни, че първите четири печата са представени като четири коня: бял, огненочервен, черен и пепелявосив.
	— Ездачът на белия кон — продължи пастирът — очевидно е Антихриста, който два-три месеца си служи с езика на дипломацията и обещава мир, докато в същото време се подготвя да осъществи истинската си цел. Огненочервеният кон означава война. Трима владетели от юг ще се противопоставят на Антихриста и милиони ще загинат.
	— В Третата световна война?
	— Такова е моето предположение.
	— Но това значи през следващите шест месеца.
	— Опасявам се, че е така. И непосредствено след тази война, която заради наличните огромни запаси от ядрено оръжие ще трае от три до шест месеца, Библията предрича глад — черния кон. Богатите ще станат още по-богати, а бедните ще започнат да измират от глад. Още милиони хора ще загинат в това изпитание.
	— Излиза, че ако преживеем войната, ще трябва да се запасяваме с храна.
	Брус кимна.
	— Аз бих постъпил точно така.
	— Трябва да обединим усилията си.
	— Така е, защото предстои нещо още по-лошо. Този убийствен глад ще трае два-три месеца, преди да дойде времето на четвъртия печат или четвъртия ездач — на пепелявосив кон, който символизира смъртта. Освен глада и чума ще покоси целия свят. Една четвърт от населението на земята ще измре, преди да се отвори петият печат.
	— А какво означава петият печат?
	— Ще се сетите за неговия смисъл — каза Брус, — защото вече сме говорили за него. Помните ли разказа ми за 144 000 евреи, които ще свидетелстват за Христос и ще се опитат да разнесат благовестието по света? Много от хората, които ще ги последват, ще бъдат измъчвани и убити от световния водач и блудницата. Това е името на онази световна религия, която отрича Христос.
	Рейфърд не преставаше да записва. Чудеше се какво ли щеше да си помисли за тези налудничави приказки, ако ги бе чул само преди три седмици. Как беше пропуснал всичко това? Бог се бе опитал да предупреди вярващите чрез Своето писано Слово още преди векове. Въпреки образованието и интелекта си Рейфърд чувстваше, че е бил пълен глупак. Сега не можеше да се насити на всички тези нови хоризонти, макар шансовете да не бяха на страната на тези, които ще дочакат славното явяване на Христос.
	— Шестият печат — продължи Брус — е гневът на Бога заради избиването на Неговите светии. Това ще бъде едно голямо земетресение по целия свят, толкова силно, че никакви уреди няма да са в състояние да го измерят. Ще бъде толкова страшно, че хората ще се молят планини и скали да паднат върху тях, за да ги избавят от страданията.
	Някои от хората в стаята се разплакаха.
	— Седмият печат — заговори отново пастирът — възвестява наказанията на седемте тръби, които ще настъпят във втората четвърт на този седемгодишен период.
	— През вторите двадесет и един месеца — уточни Рейфърд.
	— Правилно. Няма да говоря за това днес, но ви предупреждавам, че те са още по-страшни. Искам да се разделим с нещо по-обнадеждаващо. Спомняте ли си, че ви споменах за двамата свидетели и обещах, че ще проуча по-внимателно пасажите, свързани с тях. От Откровение 11:3-14 става ясно, че двамата Божии свидетели, надарени със свръхестествена сила да вършат чудеса, облечени във вретища, ще пророкуват хиляда двеста и шейсет дни. Всеки, който се опита да ги нарани, ще бъде унищожен — огън ще излезе от устата им и ще погълне техните врагове. По време на тяхното пророчество няма да падне и капка дъжд. Те ще могат да превръщат водите в кръв и да поразяват земята с всякакви напасти. След три години и половина Сатаната ще ги убие и телата им ще лежат на улицата в града, където е разпънат Христос. Техните противници ще празнуват смъртта им и няма да позволят да бъдат погребани телата им. Но след три дни и половина те ще възкръснат от мъртвите и ще се възнесат на небето в облак пред очите на враговете им. Бог ще изпрати друго голямо земетресение, една десета от града ще падне и седем хиляди души ще загинат. Останалите ще се изплашат и ще прославят Бога.
	Рейфърд хвърли поглед наоколо. Хората си шушукаха нещо. Всички бяха гледали репортажа за двамата побъркани мъже, които проповядваха за Исус пред Стената на плача в Йерусалим.
	— Те ли са? — попита някой.
	— А кой друг, ако не те? — отвърна Брус. — В Йерусалим не е валял дъжд от изчезванията насам. Тези мъже се появиха от нищото. Имат чудодейната сила на светии като Илия и Моисей и се наричат Ели и Моис. Те и в момента проповядват.
	— Свидетелите.
	— Да, свидетелите. Ако до този момент неколцина от нас все още са таили някакви съмнения или страхове и не са били сигурни какво се случва, то появата на тези двама свидетели би трябвало да ги успокои. Вярвам, че те ще имат стотици хиляди последователи — онези 144 000, които ще разнасят Христовото благовестие по целия свят. Ние сме с тях и трябва да дадем своята дан.

	* * *

	Във вторник вечерта Бък се свърза с Хати Дърам на домашния й номер.
	— Значи ще дойдеш в Ню Йорк? — попита той.
	— Да — отвърна тя, — и страшно искам да те видя, а може би и да се запозная с една много важна особа.
	— Имаш предвид някой друг, освен мен?
	— Сладур! — засмя се Хати. — Познаваш ли Николае Карпатия?
	— Разбира се.
	— Знаех си! Оня ден казах на един познат, че страшно ми се иска да се срещна с този човек.
	— Не обещавам, но ще видя какво мога да направя. Къде да се срещнем?
	— Самолетът ми пристига около единайсет, а в един часа имам среща в клуба на „Панконтинентал“. Но и да не успеем да се върнем до един, не е толкова важно. Ще летя чак на другата сутрин, а и не съм казала на човека, че ще отида на срещата.
	— Още един? — възкликна Бък. — Май всичко ти е запълнено до края на седмицата.
	— Не е това, което си мислиш — оправда се Хати. — Един пилот, който иска да ми каже нещо, а аз дори не съм сигурна дали искам да го изслушам. Ако успея да се върна за срещата и имам достатъчно време, ще говоря с него. Но не съм обещавала. Хайде да се срещнем в клуба и там да решим къде ще отидем.
	— Добре, ще се опитам да уредя среща с господин Карпатия, вероятно в неговия хотел.

	* * *

	Във вторник късно вечерта Клои промени решението си и се съгласи да отиде с баща си до Ню Йорк.
	— Виждам, че още не си готов да се появиш навън без мен — усмихна се тя и го прегърна. — Хубаво е да знаеш, че някой има нужда от теб.
	— Да ти кажа честно — опита се да обясни той, — искам да се срещна с Хати и бих искал и ти също да присъстваш.
	— За нейна или за твоя безопасност?
	— Няма нищо смешно. Оставих й съобщение, в което настоявам да се срещнем в клуба на „Панкон“ на летището в един часа следобед. Не знам дали ще дойде. Но независимо от решението й ние с теб ще можем да прекараме известно време заедно.
	— Тате, та ние сме непрекъснато заедно. Мислех си, че вече съм ти омръзнала.
	— Това никога няма да се случи, Клои.

	* * *

	В сряда рано сутринта повикаха Бък в кабинета на Стантън Бейли, издателя на „Глобъл Уикли“. През всичките години отлична работа за списанието, въпреки всички спечелени награди го бяха канили в този кабинет само два пъти — веднъж по повод връчването на наградата „Хемингуей“ за военните му репортажи и втория път — за едно коледно тържество, което служителите със завист наричаха „да се наредиш край махагоновата маса“.
	Бък реши да надникне първо в кабинета на Стив, но Мардж му каза, че той вече е при издателя. Очите й бяха зачервени и подпухнали.
	— Какво се е случило? — попита я той.
	— Знаеш, че нищо не мога да ти кажа — отвърна Мардж. — Хайде, върви.
	Докато минаваше през преддверията на кабинетите, в които се подвизаваха тузарите, Бък разиграваше във въображението си най-различни сцени. Нямаше представа, че бяха повикали и Планк. Какво можеше да значи това? Дали бяха загазили заради лудориите в понеделник вечерта? Дали господин Бейли не беше узнал подробности за лондонската история и за това, как се беше измъкнал Бък? Силно се надяваше, че съвещанието ще свърши навреме, за да отиде на срещата с Хати Дърам.
	Момичето отпред насочи Бък към другия кабинет на Бейли, където секретарката му повдигна едната си вежда и му махна да влезе.
	— Няма ли да съобщите за мен? — пошегува се той.
	Тя го удостои с надменна усмивка и се върна към заниманията си.
	Бък почука тихо и внимателно отвори вратата. Планк седеше с гръб и не се обърна, когато Бък влезе. Бейли също не се помръдна, само му кимна да се приближи.
	— Сядай там до шефа си — каза Бейли.
	Бък се замисли за подбора на думите му. Вярно бе, че Стив му е шеф, но издателят обикновено не го наричаше така. Младият човек седна и каза:
	— Здравей, Стив.
	Планк кимна, но продължи да гледа Бейли.
	— Уилямс — започна Бейли, — имам да те питам едно-две неща, преди да пристъпим към работа. Чист си и всички обвинения срещу теб зад граница отпадат, нали така?
	Бък потвърди:
	— Да, господине, никога не е имало основание за съмнения.
	— Разбира се, че не, но ти извади късмет. Предполагам, че е било доста умен ход да представиш нещата така, сякаш някой те преследва и иска да те хване. Но за известно време успя да заблудиш и нас.
	— Съжалявам, но това беше неизбежно.
	— Но се оплете и им даде достатъчно доказателства, които можеха да използват срещу тебе, ако по някаква причина искаха да те съсипят.
	— Така е. Това беше изненада и за мен самия.
	— Но някой се погрижи за теб.
	— Точно така.
	— Как?
	— Моля?
	— Коя част от въпроса не ти е ясна? Как се измъкна? Чухме, че имало свидетели, които твърдели, че ти си го извършил.
	— Но със сигурност има и доста други, които знаят истината. Томпкинс ми беше приятел. Нямах причина да го убивам, а и със сигурност не разполагах с нужните средства. Нямам ни най-малка представа как да направя бомба, да я пренеса до Лондон, а после да я взривя.
	— Може да си платил на някого да ти помогне за всичко това.
	— Но не съм. Не се движа в тези среди, а дори и да се движех, нямаше да поръчам да убият Алан.
	— Е, все пак новината беше отразена доста заплетено и неясно. Никой от нас не пострада. Прилича по-скоро на недоразумение.
	— Каквото всъщност беше.
	— Да, разбира се. Камерън, повиках те тази сутрин, защото току-що ми бе връчена най-малко желаната оставка, която някога съм получавал.
	Бък не отвърна нищо, но главата му се маеше.
	— Стив ми каза, че това ще е изненада и за теб, така че нека караме направо. Той ни напуска, за да поеме незабавно поста прессекретар на Николае Карпатия. Получил е предложение, на което ние не можем да противопоставим нищо. И докато аз смятам, че е неразумно и неподходящо, той очевидно мисли обратното. Все пак обаче става дума за неговия живот. Ти как смяташ?
	Бък не можа да се сдържи.
	— Смятам, че е гадно. Стив, какво става с теб? Ще се преместиш да живееш в Румъния?
	— Ще бъда тук, Бък. Седалището ни ще е в хотел „Плаза“.
	— Чудесно.
	— Да, бих казал.
	— Стив, това не си ти. Не ставаш за тази работа.
	— Карпатия не е обикновен политически ръководител. Признай, че в понеделник и ти скочи на крака да му ръкопляскаш.
	— Скочих, но…
	— Но какво? Такъв шанс се случва веднъж в живота. Нищо друго не би ме накарало да оставя журналистиката.
	Бък поклати глава.
	— Не мога да повярвам. Знам, че Карпатия търсеше човек, но…
	Стив се засмя.
	— Признай си, Бък. Предложил е първо на тебе, нали?
	— Не.
	— Но той сам ми каза, че е така.
	— Не е така. Всъщност аз му препоръчах Милър от „Сийборд“.
	Планк подскочи и стрелна с поглед Бейли.
	— Наистина ли?
	— Ами да, защо не? На него повече ще му подхожда.
	— Бък — рече Стив, — тялото на Ерик Милър е било изхвърлено на брега на Статън Айланд миналата нощ. Паднал е от ферибота и се е удавил.
	— Е, стига за тоя ужасен случай — прекъсна ги Бейли. — Стив те препоръча за негов заместник.
	Бък още беше замаян от новината за смъртта на Милър, но чу предложението.
	— Моля ви! — каза той. — Не може да говорите сериозно.
	— И няма да приемеш тази работа? — попита Бейли. — Ще се откажеш от възможността да оформяш списанието, да определяш водещата новина, като продължаваш да пишеш най-сензационните материали? Не може да се откажеш. Заплатата ти ще стане почти двойна и ако това може да те накара да се съгласиш, обещавам ти го.
	— Не, не е това — каза Бък. — Прекалено млад съм дори за работата, която върша в момента.
	— Не го мислиш сериозно. Иначе нямаше да си толкова добър професионалист.
	— Да, но така мислят колегите ми.
	— Нищо ново — изсмя се Бейли. — Те смятат, че аз съм твърде стар. За Стив пък мислят, че е прекалено отстъпчив. Други го намират за прекалено нахакан. И папата да им доведа, пак няма да са доволни.
	— Мислех, че папата е сред изчезналите.
	— Разбираш какво искам да кажа. Е, какво мислиш?
	— Никога не бих могъл да заменя Стив, господин Бейли. Съжалявам. Колегите може да са се оплаквали от него, но те много добре знаят, че той е справедлив и винаги е бил на тяхна страна.
	— И ти ще бъдеш такъв.
	— Но те никога няма да ми позволят да покажа какво мога. Още от първия ден ще дойдат да се оплакват и да ми подливат вода.
	— Няма да позволя такова нещо. Виж, Бък, това предложение няма да стои и да чака безкрайно твоя отговор. Искам да го приемеш, за да мога веднага да го оглася.
	Бък сви рамене и втренчи поглед в пода.
	— Дайте ми един ден да помисля.
	— Двайсет и четири часа. Междувременно не казвай на никого. Планк, знае ли някой друг за твоята оставка?
	— Само Мардж.
	— Можем да й се доверим. Тя няма да каже на никого нито дума. Три години ми беше любовница и изобщо не съм се притеснявал, че някой ще разбере.
	При тази новина Стив и Бък се сепнаха.
	— Е, и вие не знаехте, нали? — попита самодоволно Бейли.
	— Не — отвърнаха едновременно двамата.
	— Виждате ли как умее да си затваря устата? — Той изчака малко, после каза: — Пошегувах се, момчета. Просто се пошегувах!
	Когато излизаха от кабинета му, той продължаваше да се смее.


>	Осемнадесета глава

	Бък последва Стив в кабинета му.
	— Чу ли за ония откачалки пред Стената на плача? — запита го Стив.
	— В момента това най-малко ме вълнува — сопна се Бък. — Да, видях ги и не, не искам да отразя събитието. А сега обясни ми каква е тая работа?
	— Тук ще бъде кабинетът ти. Мардж ще бъде твоя секретарка.
	— Не е възможно да смяташ, че искам да заема твоето място. Първо, не можем да си позволим да те загубим. Ти си единственият нормален между нас.
	— Включваш ли себе си?
	— Особено себе си. Наистина трябва страшно да си повлиял на Бейли, за да смята, че ще се справя с твоята работа.
	— Това вече е _твоята_ работа.
	— Смяташ, че трябва да приема?
	— Със сигурност. Не съм предлагал никой друг, а и Бейли няма други кандидати.
	— Той може да има когото си поиска, стига да обяви свободното място. Кой друг, освен мен би се отказал от тази възможност?
	— Ако предложението е толкова съблазнително, защо не го приемеш?
	— Няма да мога да се освободя от усещането, че съм седнал на твоя стол.
	— Ами тогава смени стола.
	— Разбираш какво имам предвид, Стив. Без тебе няма да е същото. Тази работа не е за мене.
	— Погледни нещата по друг начин, Бък. Ако не приемеш работата, няма да имаш думата за това кой ще ти стане шеф. Има ли тук някой, за когото би искал да работиш?
	— Да — за тебе.
	— Късно е. Утре вече няма да съм тук. Помисли сериозно. Искаш ли да работиш за Хуан?
	— Не бих го препоръчал.
	— Няма да препоръчам никой друг, освен тебе. Ако не приемеш, оставаш сам. Ако изпуснеш шанса си, ще се наложи да работиш за някой, който вече те ненавижда. Колко горещи новини смяташ, че ще ти дадат да отразяваш?
	— Ако ме изтикат встрани, ще ги заплаша, че ще отида да работя за „Тайм“ или някъде другаде. Бейли няма да допусне това.
	— Ако откажеш повишението, може и да го допусне. Подобен отказ не влияе добре на кариерата.
	— Искам само да пиша.
	— Признай си, никога ли не ти е минавало през ума, че можеш да ръководиш редакторския екип по-добре от мен?
	— О, много пъти.
	— Е, открива ти се възможност да опиташ.
	— Бейли никога няма да се съгласи да запазвам най-добрите теми за себе си.
	— Постави му го като условие, за да приемеш. Ако не се съгласи, губи той, не ти.
	За първи път лъч светлина озари Бък и той се замисли за възможността да заеме поста главен редактор.
	— Все още не мога да повярвам, че ще напуснеш, за да станеш прессекретар, Стив. Та дори и на Николае Карпатия.
	— А имаш ли представа какво го очаква, Бък?
	— Много малка.
	— Зад него стои безбрежно море от власт, пари и влияние, които ще го издигнат до световна слава така бързо, че свят ще ни се завие.
	— Чуй се само как говориш. И това ми било журналист.
	— Чувам се много добре, Бък. Никой друг не може да ме накара да се чувствам така. Нито един американски президент, нито един генерален секретар на ООН не е в състояние така да ми завърти главата.
	— Мислиш, че ще продължава да се издига?
	— Бък, светът очаква Карпатия. Нали беше в залата в понеделник? Видя всичко. Чу всичко. Срещал ли си досега човек като него?
	— Не.
	— Няма и да срещнеш. Ако искаш да знаеш мнението ми, Румъния е твърде малка за него. Европа също е твърде малка. Дори ООН е твърде малка.
	— Ама какъв ще става той, Стив. Владетел на света?
	Планк се засмя.
	— Няма да се нарича точно така, но не го подценявай. Най-хубавото у него е, че той дори не съзнава силата на въздействието си. Не търси съзнателно тази роля. Тя му се полага заради неговия интелект, сила и страст.
	— Надявам се знаеш, че зад него стои Стонагъл.
	— Разбира се. Но скоро той ще надмине Стонагъл по влияние заради огромната си дарба. Стонагъл не може да се появява прекалено много пред публика, така че няма да е в състояние да увлече масите след себе си. Когато Николае дойде на власт, той ще има права над Стонагъл.
	— Е, това вече е нещо.
	— Казвам ти, че ще стане по-скоро, отколкото всеки от нас може да си представи, Бък.
	— С изключение на теб, разбира се.
	— Така ми се струва. Знаеш, че инстинктът ми никога не ме е лъгал. Убеден съм, че това ще е един от най-забележимите възходи в историята на човечеството. Може би най-големият. И аз ще помогна това да се случи.
	— А какво ще кажеш за моя инстинкт, Стив?
	Планк присви устни.
	— Това е нещо, за което винаги съм ти завиждал, Бък, наред с таланта ти на журналист и репортер.
	— Тогава можеш да бъдеш напълно спокоен. Моят инстинкт ми подсказва същото. Почти ти завиждам, Стив, но не бих могъл да бъда ничий прессекретар. Това е твоят влак. Не го изпускай.
	Стив се засмя.
	— Ще държим връзка. Винаги ще имаш достъп до мен и до Николае.
	— Това ми стига.
	По уредбата се чу гласът на Мардж. Без да предупреди, че ще ги прекъсне, тя извика развълнувано:
	— Включи си телевизора, Стив. Или по-точно, Бък. Или на когото е телевизорът сега.
	Стив се усмихна на Бък и натисна копчето на телевизора. Си Ен Ен предаваше на живо от Йерусалим. Двама мъже се бяха опитали да нападнат проповедниците пред Стената на плача. Дан Бенет предаваше от мястото на събитието.
C>
	„Тук се разигра грозна сцена на опасен сблъсък, предизвикан от, както тук ги наричат, двамата проповедници еретици, известни само като Моис и Ели — разказваше Бенет. — Използваме тези имена, защото те се обръщат така един към друг. Но до този момент не сме успели да открием каквито и да било сведения за тях. Не знаем нищо за произхода им, семействата или приятелите им. Те се редуват да говорят — да проповядват, ако предпочитате — с часове и продължават да твърдят, че Исус Христос е Месия и че неотдавнашните изчезвания на хора по целия свят, включително и тук, в Израел, са всъщност доказателство, че Христос е грабнал вярващите.
	На въпроса защо и те не са изчезнали, след като знаят толкова, онзи, който нарича себе си Моис, отговори, цитирам: «Не ви е дадено да знаете откъде идем и накъде отиваме». Другарят му, Ели, добави: «В дома на Моя Отец има много обиталища» — очевидно цитат от Новия Завет на думи, казани от Христос.“
C$
	Стив и Бък се спогледаха.
C>
	„През по-голямата част от деня двамата проповедници са заобиколени от религиозни фанатици. Само преди минути те бяха нападнати от двама младежи. Вижте как нашата камера е заснела инцидента. Ето нападателите, които си проправят път от дъното на тълпата. И двамата са облечени в дълги дрехи с качулки и имат бради. Когато излизат напред, става ясно, че са въоръжени.
	Единият изважда автомат «Узи», а другият — щик, който вероятно е свалил от израелска пушка. Този с щика е първи. Той се спуска напред и насочва оръжието към Моис, който продължава да говори. Зад него Ели веднага пада на колене и вдига лице към небето. Моис млъква и само гледа мъжа, който явно се препъва и се просва на земята. В това време другият насочва автомата към проповедниците и явно натиска спусъка.
	Не се чува шум от стрелба. Автоматът най-вероятно е засякъл, а нападателят пада върху спътника си и двамата остават да лежат на земята. Групата от странични наблюдатели се е отдръпнала и хората са се разбягали. Но вижте внимателно повторението. Човекът с автомата сякаш пада без видима причина.
	Докато гледате репортажа, двамата нападатели лежат в краката на проповедниците, които не спират да говорят. Разгневени хора от тълпата призовават да се окаже помощ на нападателите. Моис говори на еврейски. Нека го чуем. Ще превеждаме, докато гледаме записа.
	Той казва: «Хора от Сион, приберете вашите мъртви! Махнете от нас тези чакали, които не могат да ни сторят нищо!».
	Няколко души от тълпата плахо се опитват да се приближат към тях. В същото време около входа към Стената се събират израелски войници. Фанатиците край двамата мъже им махат с ръце да се отдалечат.
	Сега Ели взима думата: «Вие, които искате да помогнете на падналите, не сте заплашени, освен ако не тръгнете срещу двамата помазани от Всевишния». Той явно има предвид себе си и своя сподвижник. Хората обръщат повалените нападатели по гръб, някои започват да плачат и да крещят, като се отдръпват назад. Чуваме ги да казват: «Мъртви са! И двамата са мъртви!». Сега тълпата явно вече иска войниците да дойдат при Стената на плача. Хората им правят път. Войниците, разбира се, са тежковъоръжени. Не знаем дали ще се опитат да арестуват проповедниците, но всъщност виждаме, че двамата нито се защитават, нито нападат когото и да било.
	Отново говори Моис: «Изнесете вашите мъртви, но не ни доближавайте, защото така казва Господ Бог на Силите!». Тези думи са изречени с такава сила и авторитет, че войниците набързо опипват пулса на падналите нападатели и ги отнасят. Ще ви информираме незабавно щом получим сведения за двамата въоръжени младежи. В момента проповедниците продължават да крещят и да прогласяват: «Исус от Назарет, роден във Витлеем, Цар на юдеите, Избраният, Владетелят на всички народи».
	От Израел за Си Ен Ен предаде Дан Бенет.“
C$
	По време на предаването Мардж и няколко от редакторите се бяха вмъкнали в кабинета на Стив.
	— Това вече беше върхът! — каза един от тях. — Ама че откачалки са тия двамата.
	— Кои по-точно? — попита Бък. — Не можеш да отречеш, че проповедниците, каквито и да са те, предупредиха нападателите си.
	— Всъщност какво става там? — попита някой друг.
	— Стават неща, които никой не е в състояние да обясни — отвърна Бък.
	Стив повдигна вежди и подхвърли:
	— Никой не е успял да обясни и девственото зачатие, а хората вярват в него от векове.
	Бък се изправи и каза:
	— Трябва да отида до летище „Кенеди“.
	— Какво реши за предложението?
	— Имам двадесет и четири часа. Забрави ли?
	— Недей да чакаш до последния момент. Ако отговориш много бързо, ще си помислят, че проявяваш прекалено голям интерес. Ако пък се забавиш, ще изглеждаш нерешителен.
	Стив беше прав и Бък знаеше това. Щеше да му се наложи да приеме повишението просто за да се предпази от други възможни претенденти за този пост. Но не му се искаше тая мисъл да го преследва през целия ден. Беше доволен, че реши да се срещне с Хати Дърам. Единственият проблем сега бе дали ще я познае. Бяха се запознали при доста тревожни обстоятелства.

	* * *

	В сряда, малко след пладне Рейфърд и Клои пристигнаха на летище „Кенеди“ и направо отидоха в клуба на „Панконтинентал“, за да чакат Хати Дърам.
	— Обзалагам се, че няма да дойде — каза Клои.
	— Защо?
	— На нейно място не бих дошла.
	— Но не си на нейно място, слава богу.
	— Не я принизявай, татко. С какво си по-добър от нея?
	Рейфърд се почувства ужасно неловко. Клои имаше право. Нима можеше да се отнася към Хати с пренебрежение само защото от време на време изглеждаше малко глуповата? Това не му пречеше преди, когато го занимаваха по-скоро физическите й дадености. А сега, след като се беше държала грубо по телефона и не бе потвърдила, че приема предложението му да се срещнат днес, той реши, че вече по-малко желае да говорят или че всичко това просто не си заслужава усилието.
	— Добре, с нищо не съм по-добър от нея — отстъпи той. — Но защо казваш, че на нейно място не би дошла?
	— Защото ще знам какво възнамеряваш. А ти смяташ да й кажеш, че вече нямаш чувства към нея, но сега си загрижен за вечния живот на душата й.
	— Сега ти принизяваш нещата.
	— А защо трябва да я впечатли твоята загриженост за душата й, след като е смятала, че те интересува като човек?
	— Точно в това е проблемът, Клои. Та тя дори не ме интересуваше като човек.
	— Но тя не го знае. Ти си се държал толкова благоразумно и предпазливо, че е решила, че си по-добър от мнозина други мъже, които направо й се нахвърлят. Сигурна съм, че се чувства неудобно заради мама и вероятно разбира, че не си готов да започнеш нова връзка. Но едва ли ще й е много приятно да я отрежеш, сякаш и тя има вина за нещо.
	— _Има_ вина все пак.
	— Не, няма, тате. Тя просто е била свободна. За разлика от тебе. Но ти си се държал сякаш също не си обвързан. Такава е играта в наши дни.
	Рейфърд поклати глава.
	— Може би затова никога не съм бил особено добър играч.
	— Радвам се, че е било така. Заради мама.
	— Значи смяташ, че не трябва да зарязвам Хати така изведнъж или че не бива да й говоря за Бога?
	— Ти вече си я зарязал, тате. Тя се досети какво искаш да й кажеш и ти не го отрече. Затова мисля, че няма да дойде. Все още се чувства наранена. Може би дори е бясна.
	— Да, тя още по телефона беше бясна.
	— Тогава какво те кара да смяташ, че ще сподели интереса ти към небето?
	— Не става дума за интерес! Но и така да е, нима това не доказва, че сега наистина държа на нея?
	Клои отиде да си купи нещо за пиене. Когато се върна, седна до баща си и сложи ръка на рамото му.
	— Не искам да се правя на всезнаеща — каза тя. — Знам, че си два пъти по-стар от мене. Но нека ти подскажа как мисли една жена, особено жена като Хати. Съгласен ли си?
	— Целият съм в слух.
	— Има ли в семейството й вярващи?
	— Мисля, че не.
	— Не си я питал? Или не ти е казвала?
	— Никога не сме говорили кой знае колко сериозно за това.
	— И ти никога не си й се оплаквал от увлеченията на мама, както постъпваше пред мен?
	— Всъщност, като се замисля, да. Естествено, опитвах се да го използвам, за да й докажа, че ние с майка ти вече не се разбираме особено.
	— Но Хати не ти е споменавала нищо за своето отношение към Бога?
	Рейфърд се мъчеше да си спомни.
	— Май че каза нещо в защита на майка ти или просто изрази съчувствие към нея.
	— Това е разбираемо. Дори ако е искала да застане между вас, може би е предпочитала да бъде сигурна, че ти си този, който слага прът в колелата, не тя.
	— Не схващам накъде биеш.
	— Всъщност не исках да кажа това. Мисля, че не можеш да очакваш от човек, който дори не ходи на църква, да се заинтересува от небето, Бога и всичко останало. Аз самата се затруднявам, въпреки че те обичам и разбирам, че вярата се е превърнала в смисъл на живота ти. Трудно може да се предположи, че тя ще прояви някакъв интерес, особено ако й се стори, че трябва да го приеме като компенсация.
	— Компенсация за какво?
	— За това, че си престанал да се интересуваш от нея.
	— Но точно сега моят интерес към нея е по-безкористен, по-истински!
	— За теб — може би. За нея обаче това няма да е така привлекателно, както възможността да има някой, който да я обича и да бъде с нея.
	— Но самият Бог ще направи това за нея.
	— На тебе може да ти звучи много добре, тате. Просто ти казвам, че в този момент тя едва ли би искала да чуе нещо подобно.
	— Ами ако все пак дойде? Да не й ли говоря за това?
	— Не знам. Ако дойде, това може да означава, че все още се надява на нещо с теб. Има ли основание?
	— Не!
	— Значи си длъжен да й го кажеш. Но бъди по-тактичен и не използвай момента, за да й пробутваш…
	— Престани да говориш за вярата ми като за нещо, което се опитвам да продам или да пробутам.
	— Извинявай. Само се опитвам да си представя как ще й прозвучи.
	Сега Рейфърд беше още по-объркан отпреди. Не знаеше как да постъпи и какво да каже на Хати. Опасяваше се, че това, което казва дъщеря му, бе вярно. А и така успя да получи известна представа как самата Клои вижда нещата. Брус Барнс му бе казал, че много хора са слепи и глухи за истината, докато сами не я открият. И тогава всичко им става напълно ясно. Как можеше да не се съгласи? Та нали самият той вече го бе изживял.

	* * *

	Когато към единайсет часа Бък влезе в клуба, Хати се спусна към него. Дори да бе имал някакви предчувствия и да бе хранил някакви надежди, те мигом се изпариха. Първото нещо, което тя изрече, беше:
	— Значи ще ме запознаеш с Николае Карпатия?
	Бък й беше обещал, че ще се опита да я представи на Николае, без да обмисли нещата сериозно. Но след като изслуша хвалебствията на Стив за изключителните качества на Карпатия, Бък реши, че ще е твърде дребнаво да се обади и да поиска да му представи една позната, негова почитателка. Телефонира на д-р Розенцвайг.
	— Професоре, чувствам се малко глупаво и неловко. Можете спокойно да ми откажете. Знам колко е зает и колко отговорности лежат на плещите му. А и не е толкова важно да се запознае с това момиче.
	— А, значи е момиче?
	— Да, една млада жена. Стюардеса е.
	— Искаш да го запознаеш със стюардеса?
	Бък не знаеше какво да каже. Точно от такава реакция се страхуваше. Докато се колебаеше, Розенцвайг покри с ръка слушалката и извика нещо на Карпатия.
	— Професоре, недейте! Дори не го питайте!
	Но той вече му беше казал. След секунда Бък чу отново гласа на Розенцвайг:
	— Николае каза, че твоите приятели са и негови приятели. Може да ти отдели няколко минути, но само толкова, и то — веднага.
	Бък и Хати незабавно се метнаха на едно такси и се отправиха към хотел „Плаза“. Той усети веднага колко неудобно се чувства, а и колко по-зле ще се почувства след малко. Репутацията му пред Розенцвайг и Карпатия на журналист с международна известност щеше неизбежно да пострада, когато за него се заговори като за „оня навлек, дето домъкнал една фенка да се ръкува с Николае“.
	Не можеше повече да крие неудобството си. В асансьора не се сдържа и я предупреди:
	— Той наистина има само няколко минути. Не бива да стоим дълго.
	Хати се взря в него.
	— Знам как да се отнасям с важни личности. Често ми се случва да ги обслужвам по време на полет — напомни му тя.
	— Да, естествено.
	— Ако се притесняваш от мен или…
	— Няма нищо подобно, Хати.
	— Ако смяташ, че не знам как да се държа…
	— Извинявай. Мислех само за неговата претрупана програма.
	— Е, в момента ние сме включени в програмата му, нали?
	Бък въздъхна примирено.
	— Да, предполагам, че е така — каза той, а после си помисли: „Защо ли все се забърквам в подобни истории?“.
	В преддверието Хати спря пред едно огледало и провери дали всичко по лицето й е наред. Един служител от охраната отвори вратата, кимна на Бък и огледа момичето от главата до петите. Тя не му обърна никакво внимание и източи шия, за да види Карпатия. Д-р Розенцвайг се показа от приемната и се обърна към Бък:
	— Камерън, моля те, ела за момент.
	Бък се извини на Хати и я изостави, което явно никак не й хареса. Розенцвайг го дръпна настрана и му прошепна:
	— Би искал да те види първо насаме.
	„Започва се — помисли си Бък, като с поглед се извини на Хати и й даде знак с ръка, че няма да се бави. — Николае ще ми откъсне главата, задето му губя времето.“
	Завари Карпатия да стои на няколко крачки от телевизора и да гледа Си Ен Ен. Беше скръстил ръце на гърдите си и подпираше брадата си с пръст. Хвърли поглед в посоката, от която идваше Бък, и му махна да влезе. Като затвори вратата зад себе си, журналистът се почувства като наказан ученик в кабинета на директора. Но Николае дори не спомена за Хати.
	— Видя ли какво става в Йерусалим? — попита той. Бък кимна. — Най-странното нещо, което някога съм виждал.
	— Не го намирам чак толкова странно — каза Бък.
	— Наистина ли?
	— Бях в Тел Авив по време на руското нападение.
	Карпатия не сваляше очи от екрана, докато там се повтаряха отново и отново кадрите с опита за покушение над проповедниците и със смъртта на нападателите.
	— Да — измърмори румънецът. — Вероятно има нещо общо между двете. Нещо необяснимо. Казват, че било сърдечен удар.
	— Моля?
	— Нападателите са умрели от сърдечен удар.
	— Не съм чул това.
	— Да, а автоматът не е засякъл. Бил е в пълна изправност.
	Николае изглеждаше изцяло погълнат от изображението на екрана. Без да откъсва поглед от предаването, той запита Бък:
	— Какво ще кажеш за избора ми за прессекретар?
	— Бях поразен.
	— Така и предполагах. Погледни. Проповедниците дори не са ги докоснали. Каква ли е причината? Дали са се уплашили от нещо до смърт?
	Въпросът, разбира се, беше реторичен и Бък не отговори.
	— Хм, хм, хм — това беше най-неясното възклицание, което Бък беше чувал да излиза от устата на Карпатия. — Наистина, странно. Няма съмнение, че Планк ще се справи с работата, нали?
	— Естествено. Надявам се съзнавате, че с това нанасяте удар на нашето списание?
	— Напротив, помагам му да стане по-силно. Какъв по-добър начин да издигнеш човека, който всъщност искаш да го ръководи?
	Бък усети, че го побиват тръпки. И въздъхна с облекчение, когато Карпатия най-после отмести поглед от екрана.
	— Това ме кара да се чувствам като Джонатан Стонагъл — засмя се той, — когато мести хората като пионки на шахматна дъска.
	Карпатия се засмя и Бък се успокои, когато разбра, че той се шегува.
	— Чухте ли какво е станало с Ерик Милър? — попита журналистът.
	— Приятелят ти от месечника „Сийборд“? Не. Какво?
	— Удавил се е миналата нощ.
	Карпатия изглеждаше изумен.
	— Не думай. Ужас!
	— Вижте, господин Карпатия…
	— Моля те, Бък. Наричай ме Николае.
	— Не ми е удобно да се обръщам към вас така. Само исках да се извиня, че доведох това момиче да се запознае с вас. Тя е просто една обикновена стюардеса и…
	— Никой не е обикновен — каза Карпатия, като хвана Бък подръка. — Всеки човек има стойност, независимо от положението си.
	Той отведе Бък до вратата и настоя да бъде представен на Хати. Тя се държа с подходяща за случая сдържаност, макар че се закиска, когато Николае я целуна и по двете бузи. Разпита я за семейството й, за работата й и за самата нея. Бък се удивляваше дали румънецът все пак не се е обучавал по системата на Карнеги „как да печелим приятели и да въздействаме върху хората“.
	— Камерън — извика го тихо Розенцвайг, — на телефона.
	Бък се обади от другата стая. Беше Мардж.
	— Надявах се да те намеря там — каза тя. — Току-що те търси Каролин Милър, съпругата на Ерик. Тя не е на себе си и иска непременно да говори с теб.
	— Мардж, не мога да й се обадя оттук.
	— Добре, потърси я веднага щом се освободиш за малко.
	— За какво става дума?
	— Нямам представа, но беше доста отчаяна. Ще ти дам телефонния й номер.
	Когато Бък се върна обратно в приемната, завари Карпатия да се ръкува с Хати. Той й целуна ръка и каза:
	— Очарован съм. Благодаря ви, господин Уилямс. Госпожице Дърам, за мен ще бъде удоволствие, ако пътищата ни се пресекат отново.
	Бък избута Хати навън. Тя беше изцяло завладяна от преживяното.
	— Ама че тип, а? — подхвърли Бък.
	— Даде ми телефонния си номер. — Тя почти изпищя от удоволствие.
	— Телефонния си номер?
	Хати показа на Бък визитната картичка, която Николае й беше дал. Там беше изписано, че е президент на Република Румъния, но адресът му не беше в Букурещ, както би могло да се предположи, а бе посочен номерът на апартамента му в хотел „Плаза“, телефонният му номер тук и всичко останало. Бък онемя от изненада. Карпатия беше добавил с молив друг телефонен номер, не в хотела, но също в Ню Йорк. Бък се постара да го запомни.
	— Можем да хапнем в клуба на „Панконтинентал“ — предложи Хати. — Не ми се щеше много-много да се виждам с оня пилот, но сега предпочитам да отида просто за да му се похваля, че съм се запознала с Николае.
	— А, значи вече е Николае? — успя да каже Бък, все още впечатлен от визитната картичка на Карпатия. — Май се опитваш да накараш някого да ревнува?
	— Има нещо такова — призна тя.
	— Ще ме извиниш ли за момент? — попита Бък. — Трябва да се обадя на един човек, преди да се върнем в клуба.
	Той остави Хати във фоайето и отиде да позвъни на Каролин Милър. Гласът й звучеше ужасно, сякаш бе плакала часове и дълго не бе спала. Без съмнение беше така.
	— О, господин Уилямс, благодаря ви, че се обадихте.
	— Но, моля ви, госпожо. Искрено съжалявам за загубата. Аз…
	— Вероятно си спомняте, че сме се срещали?
	— Съжалявам, но не си спомням. Припомнете ми.
	— Преди около две години, на президентската яхта.
	— Да, наистина! Простете, че бях забравил.
	— Просто исках да знаете, че не сме съвсем непознати. Господин Уилямс, съпругът ми ми позвъни късно миналата вечер, преди да се качи на ферибота. Каза ми, че е по следите на някаква сензационна история в хотел „Плаза“ и че там се е натъкнал на вас.
	— Вярно е.
	— Разказа ми някаква налудничава история как двамата сте се сбили заради някакво интервю с онзи румънец, който говори пред…
	— И това е вярно. Но не беше нищо сериозно, госпожо. Просто едно спречкване. Не бяхме в конфликт.
	— И аз така си помислих. Но това беше последното нещо, което чух от него, и не мога да намеря спокойствие. Знаете ли колко студено беше миналата нощ?
	— Доста, доколкото си спомням — отвърна Бък. Изненада го неочакваната смяна на темата.
	— Студено, господине, беше много студено. Прекалено студено, за да стоиш на палубата на ферибота. Как мислите?
	— Така е, госпожо.
	— А дори да се е случило, Ерик плуваше доста добре. В гимназията беше печелил награди.
	— Моите уважения, госпожо, но това трябва да е било преди… колко — може би трийсет години?
	— Но той беше в много добра форма, повярвайте ми.
	— Какво искате да кажете, госпожо Милър?
	— Не знам — извика тя и зарида. — Надявах се вие да хвърлите някаква светлина. Как така просто е паднал от палубата и се е удавил? Няма никаква логика!
	— Аз също не разбирам, госпожо. Много ми се иска да ви помогна, но не мога.
	— Да, знам — каза примирено тя. — Просто се надявах.
	— Сама ли сте, госпожо? Има ли някой, който да се грижи за вас?
	— Да, да, семейството ми — всички са тук.
	— Ще мисля за вас.
	— Благодаря ви.
	От мястото, където беше застанал, Бък можеше да види отражението на Хати в огледалото. Изглеждаше сравнително спокойна. Той се обади на един приятел от телефонната компания.
	— Алекс, направи ми една услуга. Ако ти дам номера, ще можеш ли да ми кажеш кой е абонатът?
	— Ако не издадеш на никого какво съм направил.
	— Познаваш ме, човече.
	— Добре, давай.
	Бък повтори номера, който се беше постарал да запомни от визитната картичка, която Карпатия бе дал на Хати. Само след няколко секунди Алекс беше готов и му прочете информацията от екрана на компютъра си.
	— Ню Йорк, ООН, административен отдел, кабинетът на генералния секретар, личен телефонен номер, директна връзка. Доволен ли си?
	— Да, Алекс. Задължен съм ти.
	Бък беше напълно объркан. Не можеше да разбере нищо от тази информация. Той изтича при Хати.
	— Още минутка. Нали не възразяваш?
	— Не, ако успеем да стигнем в клуба до един часа — отвърна тя. — Не се знае колко дълго ще ме чака пилотът. Ще бъде с дъщеря си.
	Бък се върна пак при телефона. Цяло щастие беше, че няма интерес да се състезава с Карпатия и с оня пилот за чувствата на Хати Дърам. Набра номера на кабинета на Стив. Обади се Мардж. Бък беше кратък:
	— Ей, аз съм. Свържи ме веднага със Стив.
	— Приятен ден и на теб — каза тя и прехвърли линията на Стив.
	— Стив — започна бързо Бък, — твоето момче току-що направи първата си грешка.
	— За какво говориш, Бък?
	— Нали първото нещо, което ти предстои, е да обявиш, че Карпатия е новият генерален секретар на ООН?
	Последва мълчание.
	— Стив? Какво следва?
	— Бък, ти си добър репортер. Най-добрият. Как е могла да изтече тази информация?
	Бък разказа на Стив за визитната картичка.
	— Бре! Това съвсем не е в стила на Николае. Едва ли се дължи на недоглеждане. Трябва да е било нарочно.
	— Може би предполага, че тая мадама е прекалено тъпа, за да забележи — каза Бък, — или пък че няма да ми покаже визитката. Но как може да е сигурен, че тя няма да се обади прекалено скоро и да го потърси там?
	— Ако изчака до утре, всичко ще бъде наред.
	— Утре?
	— Не можеш да използваш тази информация, разбра ли? Това е неофициално.
	— Стив! Забравяш с кого говориш. Да не би вече да работиш за Карпатия? Все още си ми шеф. Ти не ми казваш какво да публикувам, а само ме осведомяваш. Забрави ли?
	— Добре де, осведомявам те. По-голямата част от Ботсвана се намира в пустинята Калахари. Това е родината на генералния секретар Нгумо. Утре той ще се завърне там като герой, защото е първият политически водач, който е получил достъп до израелската формула на плодородието.
	— И как е успял да постигне това?
	— С блестящата си дипломация, разбира се.
	— Но той едва ли ще може да се справи едновременно със задълженията си в ООН и в Ботсвана, особено в такъв важен за страната му момент. Нали така, Стив?
	— А и защо е нужно, когато съществува толкова подходящ човек, който би могъл да го замести? И двамата бяхме там в понеделник и го видяхме с очите си. Бък, кой ще му се противопостави?
	— А ти как смяташ?
	— Аз го намирам блестящ.
	— От тебе ще стане отличен прессекретар, Стив. А аз реших да приема предложението и да те заместя.
	— Браво на тебе! Но сега ще си мълчиш за всичко това до утре, разбра ли?
	— Обещавам. Но ще ми обясниш ли още нещо?
	— Разбира се, Бък. Стига да мога.
	— Каква следа беше надушил Ерик Милър? Явно се е доближил прекалено до нещо.
	Гласът на Стив изведнъж стана равен и глух.
	— Нямам представа, Бък. Знам само, че се е доближил прекалено до парапета на ферибота.


>	Деветнадесета глава

	Рейфърд наблюдава известно време как Клои се разхожда из клуба, а после се загледа през прозореца. Чувстваше се страхливец. Дни наред си повтаряше да не прибързва, да не й вади душата. Добре я познаваше. Беше като него. Знаеше, че ако е прекалено настойчив, тя ще тръгне в противоположната посока. Почти беше успяла да го убеди да не спори с Хати Дърам, ако тя изобщо се появи.
	Какво му става? Нищо не е както преди, а и сякаш никога вече няма да бъде. Ако Брус Барнс е прав, изчезването на вярващите в Бога е само началото на най-повратния момент в човешката история. „А аз съм седнал да се тревожа дали случайно няма да обидя някого — каза си Рейфърд. — Отговорен съм да не допусна дъщеря ми да отиде в ада.“
	Не бе доволен и от начина, по който постъпваше с Хати. Съжаляваше, че я беше подвел, защото всъщност, като преследваше нея, той се бореше със злото в самия себе си. Но повече не можеше да я щади. Най-много го плашеше убеждението, че явно, както твърдеше и Брус Барнс, много хора ще бъдат подведени в този период. Всеки, който прогласява мир и обединение, ще бъде посрещан с подозрение. Няма да има мир. Няма да има единение. Това е началото на края и отсега нататък навсякъде ще властва хаос.
	Този хаос ще направи разните лъжемиротворци и сладкодумници още по-привлекателни. И за онези, които не искат да приемат, че зад изчезванията стои Бог, всяко друго обяснение ще подейства като лек за душата. Вече няма време за любезности, за красноречие и плахост. Рейфърд трябва да насочи хората към Библията и особено към пророчествата в нея. Но сам чувстваше, че му липсват познания. Винаги е четял много и задълбочено, но сега Откровението, книгите на пророк Даниил и Йезекиил, както и останалите текстове бяха съвсем нови за него и му се струваха странни. Постепенно обаче започваше да разбира все повече и да се плаши от всичко това. Навсякъде носеше със себе си Библията на Айрин и я четеше винаги когато имаше възможност. Ако докато си почиваха по време на полет помощникът му разглеждаше списания, той вадеше Библията и се задълбочаваше.
	— Това пък какво е? — питаха го неведнъж.
	Без да се притеснява, отвръщаше, че открива отговори и пътища, за които не се е замислял досега. Но със собствената си дъщеря и с приятелката си се държеше твърде плахо.
	Рейфърд погледна часовника си. Имаше още няколко минути до един часа. Направи знак на Клои, че ще телефонира. Обади се на Брус Барнс и сподели с него колебанията си.
	— Така е, Рейфърд. И аз изживях няколко дни, през които най-вече се безпокоях какво ще си помислят хората. Не исках да се отдръпнат от мен. Но така повече не може да продължава, нали?
	— Не, Брус, не може. Имам нужда от подкрепа. Боя се, че започвам да ставам противен. Ако Клои продължава да се подиграва или се насочи другаде, ще я принудя да вземе решение. Ще трябва да си даде сметка какво точно прави. Ще я накарам да се замисли над това, което се казва в Библията. Дори само тези двама проповедници в Израел са достатъчни, за да ме убедят, че нещата се развиват точно така, както е предсказано в Писанието.
	— Гледа ли предаването тази сутрин? — попита Брус.
	— Да, от разстояние. Тук, на летището. Продължават да излъчват запис на нападението.
	— Рейфърд, веднага иди по-близо до някой телевизор.
	— Какво?
	— Затварям, Рей. Гледай какво е станало с нападателите и кажи дали то не потвърждава всичко, което четохме за двамата свидетели.
	— Брус…
	— Бързо, Рейфърд. И започни сам да свидетелстваш, с безусловна вяра.
	Брус му затвори телефона. Макар да се познаваха отскоро, бяха вече достатъчно близки — затова Рейфърд беше по-скоро заинтригуван, отколкото засегнат. Веднага се запъти към един от телевизорите в клуба и беше поразен от това, което чу. Изрови от чантата си Библията на Айрин и прочете пасажа от Откровението, за който говореше Брус. Двамата мъже в Йерусалим бяха свидетелите, проповядващи за Христос. Нападнали са ги, но дори не се е наложило да отвърнат, а двамата въоръжени младежи са се строполили мъртви на земята. Свидетелите са останали невредими.
	Рейфърд наблюдаваше по Си Ен Ен как тълпи от хора се стичат към Стената на плача, за да чуят проповедите на свидетелите. Коленичили, с лица, наведени към земята, много хора плачат. Същите тези хора, които преди смятаха, че проповедниците сквернят святото място, сега сякаш са повярвали на техните думи. Или просто се страхуват?
	Но Рейфърд знаеше отговора. Разбираше, че пред очите му първите от тези 144 000 евреи благовестители се обръщат към Христос. Без да сваля поглед от екрана, той започна тихо да се моли: „Боже, дай ми смелост, дай ми сила и всичко, от което се нуждая, за да бъда твой свидетел. Не искам повече да се страхувам. Не искам повече да чакам. Не искам да се безпокоя дали ще засегна някого. Дай ми убедителността, която се корени в истината на Твоето Слово. Зная, че Духът Ти е този, който привлича хората, но Те моля да ме използваш. Искам да стигна до Клои. Искам да стигна до Хати. Моля Те, Господи. Помогни ми“.

	* * *

	Без ръчната си чанта Бък Уилямс се чувстваше направо безпомощен. Щеше да е напълно готов за работа едва когато разполага с клетъчния си телефон, касетофона и новия си лаптоп. Помоли шофьора на таксито да спре пред редакцията на „Глобъл Уикли“, за да си вземе нещата. Хати остана да го чака в колата, но го предупреди, че ще й е неприятно, ако пропусне срещата си. Бък се спря до прозореца на таксито.
	— Ще се забавя само минута — обеща той. — Мислех, че не си сигурна дали искаш да се видиш с този човек.
	— Да, но сега искам, разбра ли? Наречи го както щеш — отмъщение, натриване на носа. Не се случва всеки ден да кажеш на един капитан, че си се срещнал с някой, когото той не познава.
	— За Николае Карпатия ли говориш, или за мен?
	— Много смешно. Всъщност вие двамата се познавате.
	— А, да. Това е пилотът на самолета, в който се срещнахме с теб.
	— Да, а сега побързай!
	— Може да искам да се видя с него.
	— Хайде, върви!
	От фоайето Бък се обади на Мардж.
	— Би ли ми донесла ръчната чанта при асансьора? Навън ме чака такси.
	— С удоволствие, но Стив и старецът те търсят.
	„Сега пък за какво?“ — учуди се Бък. Погледна часовника си, като се молеше асансьорът да литне. Това бяха неудобствата на небостъргачите.
	Мардж го чакаше на вратата. Грабна чантата от ръцете й и влетя в кабинета на Стив.
	— Какво има? Бързам.
	— Шефът иска да ни види.
	— Защо? — продължи да разпитва Бък, докато вървяха по коридора.
	— Предполагам, че е свързано с Ерик Милър. А може би има и друго. Нали знаеш, че Бейли не беше очарован, дето напускам толкова скоро. Съгласи се, защото се надяваше, че ти веднага ще захапеш предложението. Запознат си с нещата тук, а и знаеш какво е планирано за следващите няколко седмици.
	Когато влязоха в кабинета на Бейли, той започна направо:
	— Ще ви задам два съвсем недвусмислени въпроса и искам бързи и конкретни отговори. Предстои да се случат куп неща и за всяко от тях ние трябва да реагираме първи. Като начало, Планк, носят се слухове, че Муангати Нгумо свиква пресконференция късно следобед. Всички смятат, че ще се откаже от поста генерален секретар.
	— Сериозно? — възкликна Планк.
	— Не ми се прави на глупак — изръмжа Бейли. — Не е нужно да си гениален, за да се сетиш какво става. Няма начин твоят човек да не знае за това. Забравяш, че ръководех африканското бюро по времето, когато Ботсвана стана асоцииран член на Европейския общ пазар. Ръката на Джонатан Стонагъл се простира навсякъде, а всички знаят, че той е един от ангелите хранители на оня Карпатия. Каква е връзката?
	Бък видя как Стив пребледня. Бейли знаеше повече, отколкото двамата очакваха. За първи път от години насам Стив изглеждаше нервен и едва не изпадна в паника.
	— Ще ви кажа това, което знам — започна той, но Бък се досещаше, че знае повече, отколкото казва. — Първата ми задача утре сутринта е да съобщя, че Карпатия не проявява интерес към този пост. Той ще обяви, че има твърде много революционни идеи и ще настоява за почти единодушно одобрение от настоящите страни членки. Те ще трябва да приемат предложенията му за реорганизация, смяна на първостепенните задачи и още някои неща.
	— Като например?
	— Нямам право да…
	Бейли се изправи. Лицето му беше зачервено.
	— Чуй ме добре, Планк. Харесваш ми. За мене ти беше звезда. Аз те пласирах при баровците, когато никой друг не знаеше, че имаш нужните качества. Ти пък ми пробута тоя хлапак и той ни свърши добра работа. Но аз ти плащах шестцифрени суми много преди да си ги заслужиш, защото бях убеден, че един ден вложението ще ми се върне многократно. Така и стана. Сега ти обещавам, че нищо, което кажеш между тези четири стени, няма да излезе от тук. Така че недей да го увърташ. Вие, копелета, си мислите, че щом след година-две излизам в заслужен отдих, вече нямам още контакти, не чувам и не виждам. Ако искате да знаете, откакто бяхте тук сутринта, телефонът ми се счупи да звъни и имам усещането, че наоколо става нещо голямо. Казвайте какво е!
	— Кой ви се е обаждал, господин Бейли? — попита Планк.
	— Ами, първо се обади един, дето познава вицепрезидента на Румъния. При тях се говори, че са го предупредили да има готовност да поеме изцяло всекидневните задължения. Няма да става президент, защото току-що си избраха един, но това означава, че Карпатия ще ни погостува още. Освен това моите хора в Африка ми докладват, че Нгумо има някакъв достъп до израелската формула, но мълчаливо страда, защото в замяна трябва да напусне поста генерален секретар на ООН. Ще го направи, но ще има неприятности, ако нещата не станат така, както е обещано. И като капак на всичко ми се обажда издателят на месечника „Сийборд“. Разправя ми, че ти, Камерън, и неговият човек, дето се удави миналата нощ, сте работили заедно по случая „Карпатия“ и ме пита дали очаквам и ти да умреш при странни обстоятелства. Казах му, че доколкото знам, ти подготвяш водещата статия за списанието и че ще представим румънеца в положителна светлина. А той отвръща, че неговият човек имал намерение да отрази нещата малко по-различно. Нали знаеш, да се прави на интересен. Милър щял да пише за причината за масовите изчезвания на хора, което ти планираше за някой от следващите броеве. Не можах да разбера как се връзва това с Карпатия и по какъв начин може да хвърли сянка на съмнение върху него. Вие имате ли някаква представа?
	Бък поклати глава отрицателно.
	— Имах предвид две съвсем различни статии — опита се да обясни той. — Попитах Карпатия как си обяснява случилото се и всички можаха да чуят отговора му. Не знаех, че Милър работи по тази тема, а и през ум не ми е минало, че той по някакъв начин ще свърже Карпатия с изчезванията.
	Бейли седна отново.
	— Да си призная, когато чух, че ми се обажда тоя от „Сийборд“, помислих, че ще ми иска препоръки за теб, Камерън. Рекох си, че ако изгубя и двете златни кокошки за една седмица, ще се пенсионирам преждевременно. Можем ли да изясним този въпрос, преди да чуем какво още има да ни каже Планк?
	— Кой въпрос? — не разбра Бък.
	— Искаш да напуснеш?
	— Не.
	— Приемаш ли предложението?
	— Да.
	— Добре! И така, Стив. Какво още има намерение да пробута Карпатия, преди да поеме поста генерален секретар на ООН?
	Планк се поколеба, сякаш се чудеше дали да каже това, което знае.
	— Дължиш ми го, Планк, не забравяй — предупреди го Бейли. — Нямам намерение да използвам информацията ти. Просто искам да знам. Двамата с Камерън трябва да решим коя статия да пуснем първо. Искам да го убедя да е тази, към която интересът е най-голям — какво се крие зад масовите изчезвания. Понякога си мисля, че се държим надменно с читателите си. Забравяме, че хората са изплашени до смърт и се мъчат да си обяснят какво всъщност се случи. Стив, можеш да ми се довериш. Вече ти обещах, че няма да кажа на никого, нито ще те изложа по някакъв начин. Изпей ми какво иска Карпатия и дали ще приеме поста.
	Стив сви устни, а после заговори с неохота:
	— Карпатия иска да се създаде нов Съвет за сигурност, в който да се включат посланици, предложени от него.
	— Като например Тод-Котран от Англия? — намеси се Бък.
	— Вероятно — временно. Както може би ти е известно, Николае не е много доволен от познанството си с англичанина.
	Бък внезапно осъзна, че Стив е в течение на всичко.
	— После? — подкани го Бейли.
	— Иска Нгумо лично да настоява той да стане негов приемник. Иска гласуване с голямо мнозинство и още две неща, които, откровено казано, не съм убеден, че ще постигне. Едното е страните членки да подпишат договор за разоръжаване, да унищожат деветдесет процента от оръжията си, а останалите десет процента да дарят на ООН.
	— За мироопазващи цели? — попита Бейли. — Наивно е, но звучи логично. Прав си, едва ли ще постигне това. И още какво?
	— Може би то е най-противоречивото и най-малко вероятното. Самата процедура е абсурдна, разходите са невероятни… всичко.
	— Какво?
	— Иска да премести седалището на ООН.
	— Да го премести?
	Стив кимна.
	— Къде?
	— Звучи глупаво.
	— Напоследък всичко звучи глупаво — каза Бейли.
	— Иска да го премести във Вавилон.
	— Шегуваш се.
	— Не. Това иска.
	— Знам, че този град се обновява от години. И какво? Нов Вавилон? За това са вложени милиони долари?
	— Милиарди.
	— Мислиш ли, че някой ще се навие?
	— Зависи колко са хлътнали по него — изкиска се Стив. — Карпатия ще участва днес във „Вечерното шоу“ по телевизията.
	— Това ще го направи още по-популярен!
	— В момента се среща с водачите на всички международни групировки, които са тук за различните конференции, които предстоят.
	— Какво цели?
	— Това все още е поверителна информация. Ясно ли е? — побърза да се застрахова Стив.
	— Да, разбира се.
	— Ще иска да го подкрепят в някои от начинанията, които възнамерява да предприеме. Седемгодишен мирен договор с Израел в замяна на възможността да изтъргува формулата за облагородяване на пустинята. Преместване на седалището на Обединените нации в обновения Вавилон. Утвърждаването на единна религия в света, вероятно с център в Италия.
	— По този въпрос едва ли ще може да се разбере с евреите.
	— Те са изключение. Докато трае мирният договор, Карпатия ще им помогне да изградят отново своя храм. Убеден е, че те заслужават специално отношение.
	— То си е така — каза Бейли. — Тоя човек е гений. Не съм срещал друг като него. Не само че притежава революционни идеи, но и действа изключително бързо.
	— Ама вас двамата нищо ли не ви притеснява около този човек? — попита Бък. — Май всеки, който се добере прекалено близо до него, накрая се оказва отстранен завинаги.
	— Да ме притеснява? — учуди се Бейли. — По-скоро мисля, че е малко наивен, и определено ще се изненадам, ако успее да постигне всичко, което е замислил. Но пък той си е политик. Няма да формулира исканията си като ултиматум и дори световните водачи сега да не го подкрепят, пак ще приеме поста. На пръв поглед може да изглежда, че доста грубо разкара Нгумо, но смятам, че той се ръководи и от истинския интерес на Ботсвана в случая. Карпатия ще стои по-добре начело на ООН. Той е напълно прав, че ако в Ботсвана стане това, което се случи в Израел, Нгумо трябва да бъде в родината си и да насочва нейния напредък. Не, Карпатия не ме притеснява. Аз съм също толкова поразен от този човек, колкото и вие. Точно той ни е нужен сега. Няма нищо лошо в призивите за единение и сътрудничество, особено по време на криза.
	— Ами Ерик Милър?
	— Мисля, че хората преувеличават. Не сме сигурни дали пък наистина не се е удавил. Възможно е това случайно да е съвпаднало със срещата ви с Карпатия. Така или иначе румънецът не е можел да знае на какви следи е попаднал Милър, нали?
	— Не, доколкото ми е известно — отвърна Бък, но му направи впечатление, че Стив си замълча.
	Мардж се включи по уредбата:
	— Има спешно съобщение за Камерън от някоя си Хати Дърам. Казва, че не може да чака повече.
	— О, не! — извика Бък. — Мардж, моля те, извини й се от мое име. Обясни й, че ме е забавило нещо неотложно. Ще й се обадя или ще отида на срещата по-късно.
	Бейли изглеждаше възмутен.
	— Какви ги вършиш през работно време, Камерън?
	— Всъщност днес сутринта я представих на Карпатия и очаквам тя да ме запознае с един пилот, когото искам да интервюирам във връзка със статията за изчезванията.
	— Не възразявам — успокои се Бейли. — Пусни големия материал за Карпатия в следващия брой, а после работи върху различните теории за изчезванията. Ако питаш мене, това може да се окаже най-сензационната история, за която някога сме писали. Смятам, че нашата уводна статия за тези събития беше по-добра от материалите в „Тайм“ и всички останали. Между другото, много ми хареса материала ти, Камерън. Не знам дали ще изровим нещо наистина свежо или различно за Карпатия, но трябва да дадем всичко от себе си. Честно казано, много ми допада идеята ти да представиш различните обяснения за изчезванията. Сигурно си имаш и свое собствено.
	— Ще ми се да беше така — отвърна Бък. — И аз както всички останали тъна в неведение. Но откривам, че хората, които имат свои теории, безпрекословно вярват в тях.
	— А искаш ли да чуеш моята? — попита Бейли. — Направо е поразително колко се доближава до теорията на Карпатия, Розенцвайг и останалите. Имам роднини, които вярват в приказките за намесата на извънземни. Един мой чичо смята, че Исус е дошъл, но е забравил да вземе и него. Ха! Ха! Мисля, че има естествена причина, някакво явление, при което всичките ни високи технологии са влезли във взаимодействие с природните сили, така че наистина сме се прецакали. Хайде, Камерън. Кажи какво мислиш ти.
	— Нямам ни най-малка представа — призна Бък. — Но това само ще ми помогне да си свърша още по-добре работата.
	— Какво говорят хората?
	— Ами, все едно и също. На летище „О’Хеър“ един лекар ми каза, че според него Христос е дошъл и е грабнал вярващите. И други хора смятат така. Нали помните шефа на нашия чикагски отдел…
	— Лусинда Уошингтън? А ти нали знаеш, че ще трябва да й намериш заместник? Ще се наложи да отидеш там, да се запознаеш с обстановката, да се срещнеш с хората. Та какво казваше за нея?
	— Синът й е убеден, че тя и останалите от семейството са отнесени на небето.
	— А _той_ защо е оставен?
	— Не знам какво точно мисли за това — продължи Бък. — Едни християни са по-истински от други, нещо в този смисъл. Ето още един въпрос, който ще трябва да си изясня, преди да завърша статията. Стюардесата, която току-що се обади… не знам какво мисли тя, но ми каза, че пилотът, с когото ще се срещне днес, имал някакво обяснение.
	— Пилот на самолет — повтори Бейли. — Това може да се окаже интересно. Освен ако теорията му не съвпада с другите научни обяснения. Добре, продължавай. Стив, днес ще обявим твоята оставка. Желая ти успех! И не се притеснявай — нищо от това, което каза тук, няма да се появи в списанието, освен ако не намерим друг източник на информация. Разбрахме се, нали, Уилямс?
	— Да, господине — потвърди Бък.
	Ала Стив не изглеждаше толкова сигурен.
	Бък се спусна към асансьора и се обади на информацията, за да вземе номера на клуба на „Панконтинентал“. Помоли ги да повикат Хати по високоговорителя, но след като не я откриха, реши, че още не е пристигнала или е излязла със своя приятел, пилота. Остави й съобщение да му се обади по клетъчния телефон, а после се качи в едно такси и за всеки случай тръгна към клуба.
	В главата му се въртяха най-различни мисли. Беше съгласен със Стантън Бейли, че сензационен ще бъде именно материалът за изчезванията, но Николае Карпатия му се струваше все по-подозрителен. Може би нямаше основания. Вероятно трябваше да насочи вниманието си към Джонатан Стонагъл. Карпатия бе достатъчно интелигентен, за да прозре, че издигането му може да подпомогне Стонагъл по начин, който би бил непочтен спрямо конкурентите му. Но Николае беше обещал да се „справи“ както със Стонагъл, така и с Тод-Котран, като знаеше добре, че и двамата са в дъното на незаконни сделки.
	Дали обаче това означава, че Карпатия е невинен? Бък искрено се надяваше да е така. Никога през живота си не бе изпитвал толкова силно желание да повярва на някого. В дните след изчезванията той не можеше да отдели и секунда, за да помисли за себе си. Загубата на снаха му и племенниците караше сърцето му да се свива и той все се питаше дали наистина няма нещо вярно в това Грабване. Ако сред близките му имаше някой, който заслужаваше да отиде на небето, това със сигурност бяха те.
	Но едва ли би се задоволил с подобно обяснение. Беше получил образованието си в първокласен университет. Още съвсем млад напусна църквата и семейството си, което го подлудяваше с потискащата си ограниченост. Никога не се бе смятал за религиозен и само от време на време казваше по някоя молитва за помощ и избавление. Важните неща в живота му бяха успехът, жаждата за силни усещания и — не можеше да отрече — удоволствието да е център на внимание. Харесваше му да налага името си, работата си, начина си на мислене в едно престижно списание. И все пак си оставаше някак сам. Особено сега, когато и Стив си отиваше. Беше излизал с жени и мислеше да задълбочи една-две по-сериозни връзки, но начинът му на живот все се оказваше доста непостоянен за онези, които търсеха стабилност.
	Откакто стана свидетел на свръхестественото поражение на руснаците в Израел, Бък знаеше, че светът се променя. Нещата никога нямаше да бъдат същите. Не вярваше в теорията, че извънземните са причина за масовите изчезвания на хора. Ако всичко това може да се припише на някаква невероятна реакция с космическа енергия, то кой или какво я е предизвикало? Сблъсъкът при Стената на плача беше още едно необяснимо, донякъде свръхестествено събитие.
	Бък си даде сметка, че въпросите „защо“ и „по каква причина“ го вълнуваха много по-силно дори от изгряващата звезда на Николае Карпатия. Но все пак беше толкова поразен от този човек, че с цялото си сърце се надяваше Карпатия да не се окаже просто още един хитър и ловък политик. Той беше най-добрият, когото Бък някога бе срещал. Но възможно ли е смъртта на Дърк, а после на Алан и Ерик, както и затруднението, в което самият той беше изпаднал, изобщо да не са свързани с Карпатия?
	Надяваше се да е така. Искаше да вярва, че веднъж на петдесет години може да се появи човек, който да завладее умовете и въображението на хората по целия свят. Възможно ли е Карпатия да е един нов Линкълн, Рузвелт или дори въплъщение на крал Артур, както навремето се говореше за Кенеди?
	Докато таксито пълзеше и си пробиваше път през задръстванията към летището, Бък, сякаш следвайки някакво внезапно хрумване, включи модема на компютъра си в клетъчния телефон и влезе в някаква новинарска програма. Прегледа по-значителните статии на Ерик Милър през последните две години и остана поразен, когато откри, че колегата му е писал за обновяването на Вавилон. Милър беше озаглавил своята поредица от материали „Новият Вавилон — последната мечта на Стонагъл“. Бързият преглед на текста показваше, че основните финансови средства са дошли от банките на Стонагъл по целия свят. Цитираха се и думи на самия Стонагъл: „Това е чисто и просто едно съвпадение. Нямам никаква представа за подробностите как отделните институции са набирали средства“.
	В заключението се говореше за Николае Карпатия, но Бък не очакваше Милър да го е свързал с Муангати Нгумо или Израел, или даже с новия Съвет за сигурност. Според Бък най-голямата проверка за Карпатия беше да се види какво ще направи той за Стонагъл, след като заеме поста генерален секретар на ООН.
	Защото ако останалите членове на организацията приемат условията на Николае, той за една нощ ще се превърне в най-влиятелния ръководител по целия свят. След като всички страни се съгласят да се разоръжат и ООН придобие военна мощ, румънецът ще е в състояние да налага волята си от позиция на силата. Светът трябва наистина отчаяно да се нуждае от водач, на когото да вярва безпрекословно, за да се съгласи на такива условия. А единственият човек, достоен за подобно доверие, не би могъл да си позволи търпимост към безскрупулен задкулисен заговорник като Джонатан Стонагъл.


>	Двадесета глава

	Рейфърд и Клои чакаха до един и половина следобед и решиха да тръгнат към хотела, в който бяха отседнали. На излизане от клуба той се спря, за да остави съобщение на Хати, в случай че тя все пак се появи.
	— Току-що получихме друго съобщение за нея — каза му момичето на гишето. — Секретарката на господин Камерън Уилямс помоли да й предадем, ако тя междувременно поиска да му се обади, че той ще дойде тук.
	— Кога пристигна това съобщение? — попита Рейфърд.
	— Малко след един часа.
	— Може би трябва да изчакаме още няколко минути.
	Рейфърд и Клои седнаха близо до изхода и не след дълго Хати нахлу в клуба. Той й се усмихна, а когато го видя, тя забави крачка, сякаш съвсем случайно беше налетяла на тях двамата.
	— А, здравейте — каза Хати, докато показваше пропуска си на гишето и получаваше съобщението от Бък.
	Рейфърд реши да я остави да го поразиграе. Беше си го заслужил.
	— Всъщност изобщо не биваше да идвам — подхвана Хати, след като се запозна с Клои. — А сега трябва да се обадя на журналиста, за когото ти говорих. Тази сутрин той ме представи на Николае Карпатия.
	— Сериозно?
	Засмяна, Хати кимна.
	— Господин Карпатия ми даде визитната си картичка. Чухте ли вече, че списание „Пийпъл“ ще го обяви за най-сексапилния съвременен мъж?
	— Да, чух подобно нещо. Наистина впечатляващо. Явно сутринта ти е била доста наситена с преживявания. А как е господин Уилямс?
	— Много е симпатичен, но е твърде зает. Трябва да му се обадя. Извинете ме.

	* * *

	Когато телефонът му иззвъня, Бък беше на един ескалатор в сградата на летището.
	— Хей, ти, здравей! — чу той гласа на Хати.
	— Страшно съжалявам, госпожице Дърам.
	— О, моля те — каза Хати. — Всеки, който ме зарязва в скъпо такси в центъра на Манхатън, може да ме нарича с малкото ми име. Настоявам да ми казваш Хати.
	— А аз настоявам да платя за това такси.
	— Шегувам се. Бък, реших все пак да се срещна с пилота и дъщеря му, така че може и да не идваш.
	— Но аз съм вече тук — отвърна той.
	— А, така ли?
	— Няма значение. И без това имам много работа. Приятно ми беше, че пак се видяхме. Следващия път, когато дойдеш в Ню Йорк…
	— Бък, не се чувствай задължен да ми измисляш развлечения.
	— Няма такова нещо.
	— Не, има. Ти си много симпатичен, но очевидно не сме сродни души. Благодаря ти, че ми отдели време и особено — че ме представи на господин Карпатия.
	— Хати, бих приел една услуга от теб. Ако е възможно, би ли ме запознала с този пилот? Искам да взема интервю от него. Ще остане ли да пренощува тук?
	— Ще го попитам. Пък и непременно трябва да се запознаеш с дъщеря му. Голяма сладурана.
	— Може и нея да интервюирам.
	— Ами да, много правилен подход.
	— Моля те, просто го попитай.

	* * *

	Рейфърд се питаше дали тази вечер Хати няма среща с Бък Уилямс. Щеше да е най-добре да я покани на вечеря в хотела, в който бяха отседнали с Клои. Видя, че тя му маха с ръка да се приближи до телефона.
	— Рейфърд, Бък Уилямс иска да се запознае с теб. Пише статия и иска да те интервюира.
	— Мен? Сериозно? — учуди се Рейфърд. — За какво?
	— Не знам. Не го попитах. Предполагам, че е нещо за летенето или за изчезванията. Той беше в самолета, когато стана всичко.
	— Да, разбира се. Кажи му, че ще се срещна с него. Всъщност защо не го поканиш да дойде и той на вечеря с нас тримата? Ако ти си свободна, разбира се.
	Хати изгледа Рейфърд така, сякаш я беше хванал в капан.
	— Хайде, Хати — продължи да я увещава той. — Можем с теб да поговорим следобед, а довечера в шест всички заедно да отидем на вечеря в хотела.
	Хати приближи отново слушалката и попита Бък:
	— Къде си в момента? — замълча за момент. — Не може да бъде! — надникна зад ъгъла, засмя се и махна с ръка. Като закри с длан слушалката, тя се обърна към Рейфърд. — Ето го там. Онзи с мобифона.
	— Защо не прекъснете връзката и да вземем да се запознаем? — предложи Рейфърд.
	Послушаха го и докато влизаше, Бък прибра мобилния си телефон.
	— Той е с нас — каза Рейфърд на момичето на входа и се ръкува с Бък. — Значи вие сте журналистът от „Глобъл Уикли“, който беше в моя самолет?
	— Да, аз съм — потвърди Бък.
	— Защо искате интервю от мен?
	— Интересува ме вашето мнение за изчезванията. Пиша статия за различните теории около това явление и ще е добре да представя и вашата гледна точка като професионалист и човек, който е бил в центъра на събитието.
	„Каква възможност!“ — помисли си Рейфърд.
	— С радост ще се отзова — каза той. — Ще дойдете ли с нас на вечеря днес?
	— Няма да пропусна — отвърна Бък. — А това сигурно е дъщеря ви?

	* * *

	Бък онемя. Още щом погледна Клои, той се влюби. Влюби се в името й, в очите й, в усмивката й. Хареса му открития й поглед и това, че стисна здраво ръката му, когато се запознаваха. Повечето дами смятаха, че е по-женствено да подадат ръка вяло и отпуснато. „Какво хубаво момиче!“ — помисли си той. Изкушаваше се да каже на капитан Стийл, че от утре нататък няма да е просто журналист, а главен редактор. Но се побоя, че това може да прозвучи повече като хвалба, отколкото като израз на неудоволствие и не каза нищо.
	— Вижте — Хати прекъсна мислите му, — ние с капитана трябва да поговорим за няколко минути. Защо не вземете да се опознаете, а по-късно ще се съберем пак всички заедно. Бък, имаш ли време?
	„Сега вече имам“ — каза си той.
	— Разбира се — отвърна на глас, като гледаше Клои и баща й. — Вие съгласни ли сте?
	Пилотът видимо се колебаеше, а дъщеря му го погледна с очакване. Беше достатъчно зряла, за да взема сама решения, но явно не искаше да постави баща си в неловко положение.
	— Да, би било добре — рече колебливо Рейфърд. — Ние ще останем тук.
	— Ще скрия някъде чантата си и ще се разходим из летището — предложи Бък. — Ако искаш, Клои.
	Тя се усмихна и кимна.
	Бък отдавна не се бе чувствал така притеснен и непохватен в присъствието на момиче. Докато вървяха и си приказваха, той не знаеше накъде да гледа и къде да си дене ръцете. Чудеше се дали да ги сложи в джобовете си или да ги остави да висят свободно. Или да се люлеят? Не знаеше дали Клои иска да седне и да позяпа хората, или предпочита да разглежда витрините.
	Попита я в кой колеж учи, от какво се интересува. Тя му разказа за майка си и брат си — той изрази искрено съчувствие. Беше поразен колко зряла и интелигентна изглежда, как добре се изразява. Това момиче можеше да предизвика интереса му, но сигурно бе поне десет години по-младо от него.
	Клои го разпитваше за неговия живот и за работата му. Бък отговори на въпросите й, но не каза нищо повече. Чак когато го попита дали не е загубил някой близък по време на изчезванията, й разказа за семейството си в Тусон и за приятелите си в Англия. Естествено, не й каза нищо за Тод-Котран и Стонагъл.
	Разговорът замря. Клои забеляза, че я зяпа. Той бързо извърна очи. Когато пак я погледна, тя още го наблюдаваше. Усмихнаха се срамежливо един на друг. „Това е лудост!“ — помисли си Бък. Страшно му се искаше да разбере дали си има приятел. Но нямаше намерение да я пита.
	Тя му задаваше въпроси, каквито един млад човек би задал на някой ветеран в професията. Завиждаше му за пътуванията и преживяванията. Той разказа с известно пренебрежение за всичко това и я увери, че подобен начин на живот бързо би я уморил.
	— Женил ли си се някога?
	Зарадва се, че му зададе този въпрос. С удоволствие й отвърна, че никога не бе имал достатъчно сериозна връзка, за да се ожени.
	— Ами ти? — попита на свой ред Бък. Сега вече играеха открито. — Колко пъти си била женена досега?
	Тя се засмя.
	— Имала съм само едно постоянно гадже. Когато бях първа година в колежа, той завършваше. Мислех си, че това е любов. Но когато се дипломира, повече не ми се обади.
	— Изобщо?
	— Замина на някакво пътешествие, изпрати ми евтин сувенир и толкова. Това беше краят. Сега е женен.
	— Той губи.
	— Благодаря.
	Бък набра смелост:
	— Ама какво, да не е бил сляп? — Тя не каза нищо. Бък мислено се ритна в кокалчетата и се опита да замаже положението. — Искам да кажа, че някои момчета не си дават сметка какво притежават.
	Клои продължаваше да мълчи. Бък се почувства пълен идиот. „Как мога така успешно да се справям с повечето неща, а да съм толкова непохватен с жените?“ — ядоса се на себе си той.
	Клои се спря пред една сладкарница.
	— Какво ще кажеш за нещо сладичко? — попита тя.
	— Защо, аз не ти ли стигам?
	— Знаех си, че ще стигнем дотук — каза Клои. — Купи ми една курабийка и няма вече да ти хленча. Ще те оставя да си живееш спокойно и да умреш от естествена смърт.
	— По-скоро от старост — поправи я той.
	— _Много_ смешно.

	* * *

	Повече от всякога Рейфърд беше искрен, прям и откровен с Хати. Седяха един срещу друг в ъгъла на голяма и шумна зала, където никой не можеше да ги чуе.
	— Хати — предупреди я той, — не съм тук, за да споря с теб, дори не бих искал да разговаряме. Има неща, които трябва да чуеш и затова те моля просто да ме изслушаш.
	— Значи не мога нищо да кажа? Защото може би има неща, които и аз искам ти да чуеш.
	— Естествено, че ще те оставя да ми кажеш каквото поискаш, но нека аз да бъда пръв. И нека това да не е диалог. Трябва да сваля един товар от плещите си и искам да чуеш всичко, преди да ми отговориш. Съгласна ли си?
	Хати сви рамене.
	— Явно нямам друг избор.
	— Имаше. Можеше да не дойдеш.
	— Всъщност не исках да идвам. Казах ти го по телефона, но ти се разхленчи за гузната си съвест и настоя да се срещнем тук.
	Рейфърд се почувства безпомощен.
	— Виждаш ли, точно това не исках да става. Как бих могъл да ти се извиня, когато ти не преставаш да спориш с мен за това дали е трябвало да идваш, или не.
	— Искаш да се извиниш? — учуди се тя. — Никога не бих попречила на това.
	Тонът й беше саркастичен, но Рейфърд вече бе успял да привлече вниманието й.
	— Да, искам. А сега ще ми позволиш ли все пак да го направя?
	Тя кимна.
	— Защото — продължи той — искам да приключа с това, да оправя нещата, да поема върху себе си цялата вина. И чак тогава да ти кажа онова, за което ти загатнах по телефона миналата вечер.
	— Че си открил причината за изчезванията?
	Той вдигна ръка, за да я спре.
	— Не бързай.
	— Извинявай — сложи тя ръка на устата си. — А защо не оставим това за довечера, когато ще отговаряш на въпросите на Бък? — но когато срещна решителния му поглед, се опита да се оправдае. — Просто ми хрумна. За да не ти се налага втори път да обясняваш.
	— Много ти благодаря — каза той, — но няма да стане. Това е нещо много важно, много лично и трябва да ти го кажа насаме. Нямам нищо против да го повтарям отново и отново, а ако съм прав, и ти ще искаш да го чуеш още много пъти.
	Хати повдигна вежди, сякаш се опитваше да каже, че това би я изненадало, но накрая се съгласи:
	— Имаш думата. Няма да те прекъсвам повече.
	Рейфърд се наведе напред, облегна лакти на коленете си и като жестикулираше, започна:
	— Хати, дължа ти огромно извинение и те моля да ми простиш. Бяхме приятели. Беше ни добре заедно. Обичах да прекарвам времето си с теб. Харесвах те. Ти ме привличаше и ми се искаше между нас да има нещо повече. Мисля, че знаеш всичко това.
	Тя изглеждаше учудена, но Рейфърд предположи, че ако не беше обещала да мълчи, щеше да му каже, че изразява желанията си твърде ненатрапчиво. Той продължи:
	— Вероятно единствената причина, поради която не предприех нещо по-сериозно, е, че ми липсваше опит в тези отношения. Но всичко беше въпрос на време. В крайна сметка, ако бях усетил желание и у теб, щях да извърша нещо нередно.
	Хати се намръщи. Изглеждаше засегната.
	— Така е — повтори той, — щеше да е нередно. Бях женен. Бракът ми не беше щастлив, нито успешен, но вината си бе моя. Все пак бях дал клетва, имах задължения и независимо как оправдавах интереса си към теб, една връзка между нас би била нередна.
	По погледа й разбираше, че не е съгласна.
	— Както и да е, подведох те. Не бях напълно искрен. Но сега искам да ти кажа колко съм благодарен, че не направих нещо… нещо глупаво. За теб също нямаше да е добре. Знам, че не мога да те съдя и че имаш право сама да решаваш. Но за нас нямаше да има бъдеще. И не поради голямата разлика във възрастта, а защото интересът ми към тебе беше само плътски. Не се гордея с това и твое право е да ме намразиш. Не те обичах. Съгласи се — що за живот щеше да е това за тебе.
	Хати кимна и още повече свъси чело.
	Рейфърд се усмихна:
	— Можеш от време на време да нарушаваш мълчанието си. Искам да знам, че поне ми прощаваш.
	— Питам се понякога — проговори най-сетне тя, — дали откровеността винаги е най-добрата политика. Може би щях да приема всичко това, ако просто ми беше казал, че изчезването на жена ти те е накарало да изпиташ вина за отношенията помежду ни. Знам, че между нас всъщност още нямаше нищо, но това би бил един по-безболезнен начин да се измъкнеш.
	— Безболезнен, но неискрен. Хати, отсега нататък не искам да бъда неискрен. С цялото си сърце желая да бъда добър и мил с теб и да не те отблъсна, но повече не мога да понасям този фалш. От години се преструвам.
	— А сега?
	— Сега съм толкова искрен, че вече ставам непривлекателен за теб. — Тя отново кимна и той продължи. — Защо ще постъпвам така? Всеки иска да бъде харесван. Можех да намеря оправдание в жена си или в нещо друго. Но съм решил да живея в съгласие със себе си. И когато ти заговоря за далеч по-важни неща, да успея да те убедя, че нямам никакви скрити намерения.
	Устните на Хати потрепнаха. Тя ги стисна и докато свеждаше очи, една сълза се търкулна по бузата й. Рейфърд едва се сдържа да не я прегърне. В тази прегръдка нямаше да има нищо чувствено, но се страхуваше, че тя може да я изтълкува погрешно.
	— Прости ми, Хати — каза той. — Толкова съжалявам.
	Тя кимна, без да може да проговори. Опита се да каже нещо, но й бе трудно да запази спокойствие.
	— След всичко, което ти казах — продължи Рейфърд, — искам някак да те убедя, че наистина държа на теб като приятел и човек.
	Хати вдигна и двете си ръце, като се мъчеше да не се разплаче. Разтърси глава, сякаш не бе готова да чуе това.
	— Недей — успя да каже. — Не точно сега.
	— Хати, налага се.
	— Моля те, дай ми малко време.
	— Добре, но не си отивай точно сега — помоли я той. — Какъв приятел ще съм, ако не ти кажа какво съм разбрал, какво съм научил, какво откривам с всеки изминал ден?
	Хати скри лице в шепите си и се разрида.
	— Бях си обещала да не го правя — изплака тя. — Не исках да ти доставя това удоволствие.
	Рейфърд събра цялата си нежност и каза:
	— Ето, сега пък искаш да ме засегнеш. Ако нищо не си разбрала от разговора ни, то поне знай, че сълзите ти не ми доставят никакво удоволствие. Всяка от тях ме пробожда право в сърцето. Сгреших и съм отговорен за това.
	— Само минута, моля те — промълви тя, стана и тръгна нанякъде.
	Рейфърд измъкна от джоба си Библията на Айрин и бързо прегледа някои пасажи. Беше решил да не отваря книгата, докато говори с Хати. Въпреки смелостта и решителността, които го изпълваха напоследък, не искаше да я плаши или да я притеснява.

	* * *

	— Теорията на баща ми за изчезванията ще ти се стори много интересна — подхвърли Клои.
	— Така ли? — каза Бък и когато тя кимна, забеляза, че в ъгълчето на устните й е останало малко шоколад. — Може ли? — и протегна ръка.
	Клои повдигна брадичката си и той обра с палец изцапаното. А сега какво да направи? Да вземе салфетка и да го избърше? Бързо поднесе пръста към устните си.
	— Жестоко! — възкликна тя. — Какво неловко положение! Ами ако съм болна от нещо?
	— Значи ставаме двама — отвърна той и двамата се разсмяха. Бък усети, че се изчервява. Не беше му се случвало от години. Бързо смени темата. — Преди малко каза „теорията на баща ми“, сякаш не е и твоя теория. Да не би да имате различия помежду си?
	— Той смята така, защото аз споря с него и му утежнявам живота. Просто не искам да бъда убеждавана толкова лесно, но, искрено казано, ние с него доста се доближаваме по възгледи. Виж, той смята, че…
	Бък вдигна ръка, за да я спре.
	— Не, моля те, не ми казвай нищо за това. Искам да го чуя направо от него и да го запиша на касетофона.
	— О, да, извинявай.
	— Няма нищо. Не исках да те прекъсвам, но предпочитам да работя така. С удоволствие ще чуя и твоето обяснение. В статията ще се представят и гледните точки на хлапета от колежите, но е малко вероятно да включим двама души от едно семейство. Всъщност ти току-що каза, че до голяма степен си съгласна с баща си. По-добре ще е да изчакам и да чуя и двама ви по-късно.
	Тя се беше умълчала и изглеждаше сериозна.
	— Извинявай, Клои. Не исках да кажа, че твоето мнение не ме интересува.
	— Не е това — отвърна тихо тя. — Просто ти някак си ме категоризира.
	— Категоризирах те?
	— Като хлапе от колеж.
	— Да, май така стана. Сгреших. Трябваше да внимавам. Колежаните не са хлапета. Не гледам на тебе като на хлапе, макар да си доста по-млада от мене.
	— Колежани? Отдавна не бях чувала тази дума.
	— Личат ми годините, нали?
	— На колко години си, Бък?
	— На трийсет и половина, скоро ще навърша трийсет и една — отвърна той, като й намигна.
	— Попитах на колко си години — викна тя, сякаш говореше на стар и глух човек.
	Бък се изсмя с цяло гърло.
	— Ще ти купя още една курабийка, момиченце малко, но не искам да си разваляш апетита.
	— По-добре недей. Татко държи на добрата храна, а довечера той ще поръчва. Остави си място.
	— Добре, Клои.
	— Мога ли да ти кажа нещо, без да решиш, че съм откачена? — попита тя.
	— Късно е вече да се отмятам — отвърна Бък.
	Тя се намръщи и го блъсна леко с ръка.
	— Само исках да кажа, че ми харесва начина, по който произнасяш името ми.
	— А има ли и друг начин? — учуди се Бък.
	— И още как. Дори приятелите ми го произнасят погрешно като една сричка — Клой.
	— Клои — повтори той.
	— Точно така. Две срички, две гласни — „о“ и „и“.
	— Харесвам името ти — заговори Бък с дрезгавия глас на старец. — Това е име на млад човек. На колко години си, хлапе?
	— На двайсет и половина. Скоро ще навърша двайсет и една.
	— О, боже — продължи той с престорения си глас, — общувам с малолетна.
	Докато вървяха обратно към клуба на „Панконтинентал“, Клои каза:
	— Ако обещаеш да не ме смяташ за прекалено млада, аз няма да те смятам за прекалено стар.
	— Дадено. — На устните на Бък заигра усмивка. — Държиш се като доста по-възрастна.
	— Ще го приема като комплимент — засмя се някак смутено Клои, сякаш не беше сигурна дали той говори сериозно.
	— Наистина е така — настоя Бък. — Малко хора на твоята възраст са толкова интелигентни и начетени.
	— Е, това вече си беше комплимент — рече Клои.
	— Бързо схващаш.
	— Наистина ли взе интервю от Николае Карпатия?
	Той кимна:
	— Може да се каже, че почти станахме приятели.
	— Сериозно?
	— Е, не съвсем. Но поне поставихме началото.
	— Разкажи ми.
	И Бък започна да разказва.

	* * *

	Хати се върна малко освежена, но все още с подпухнали очи и сякаш готова да понесе още изпитания, седна срещу Рейфърд. Той се опита още веднъж да я убеди, че искрено съжалява, но тя каза само:
	— Нека оставим всичко това зад гърба си, а?
	— Трябва да знам, че ми прощаваш — настоя той.
	— Ама ти май здравата си се хванал за това, Рейфърд. Ако кажа да, ще се спасиш ли от терзанията си, ще се облекчи ли съвестта ти?
	— Предполагам, че и това може да стане. Но най-вече така ще знам, че вярваш в моята искреност.
	— Вярвам ти — успокои го тя. — Това не прави положението по-малко неприятно или по-лесно за приемане. Но ако така ще се почувстваш по-добре, уверявам те, че ти вярвам. Не изпитвам злоба към теб и, предполагам, това означава, че съм ти простила.
	— Стига ми и толкова — примири се Рейфърд. — А сега искам да бъда напълно искрен с тебе.
	— А-а, значи има още. Или от този момент нататък започваш да ми обясняваш събитията от миналата седмица?
	— Да, така е, но трябва да ти кажа, че Клои ме посъветва да не го правя точно сега.
	— Искаш да кажеш по време на същия този разговор за отношенията ни.
	— Точно така.
	— Умно момиче — заключи Хати. — Ще си допаднем с нея.
	— Все пак разликата във възрастта ви не е толкова голяма.
	— Не биваше да го казваш, Рейфърд. Ако смяташ да ми пробутваш разни приказки, че мога да ти бъда дъщеря, трябваше с това да започнеш.
	— В такъв случай трябва да съм станал баща още на петнайсет години — отвърна той. — Както и да е, Клои е убедена, че точно сега няма да си в настроение да ме изслушаш.
	— Защо? Какво се изисква от мен? Трябва ли непременно да одобря идеята ти, или нещо подобно?
	— На това се надявам. Ако обаче се окаже нещо, с което не можеш да се справиш веднага, ще те разбера. Но мисля, че ще усетиш колко трябва да се бърза.
	Рейфърд имаше чувството, че говори като Брус Барнс, когато се срещнаха за първи път. Беше изпълнен със страст и звучеше убедително. Усещаше, че молитвите му да има смелост да изрича нещата ясно и точно бяха чути. Разказа на Хати за своите отношения с Бога, как като малък е ходил със семейството си на църква, как двамата с Айрин са сменили няколко църкви през съвместния си живот. Дори призна, че именно увлечението на жена му по събитията от последните времена го е принудило да търси разбиране другаде.
	От погледа на Хати личеше, че разбира накъде върви той сега, че вече е съгласен с Айрин и приема всичко, свързано с вярата, без да го подлага на съмнение. Младата жена срещу него не помръдна, докато го слушаше да й разказва, че когато се е прибрал от летище „О’Хеър“ онази сутрин, предварително е знаел какво ще намери вкъщи.
	Той сподели как се е обадил в църквата, как се е запознал с Брус Барнс. Предаде й историята на младия пастир. Говори й за видеокасетата, за техните библейски изучавания, за пророчествата в Писанието, за двамата проповедници в Израел, които много точно отговарят на описаните в Откровението свидетели.
	Рейфърд не спираше да й разказва как се бе молил заедно с възрастния пастир, докато гледа видеозаписа, колко отговорен се чувстваше сега за Клои, как му се искаше и тя да намери Бога. Хати го гледаше с широко отворени очи. Нищо в израза и жестовете й не го насърчаваше, но той не спираше да говори. Не я накара да се моли с него. Просто й каза, че не желае повече да се извинява заради това, в което вярва.
	— Надявам се да разбереш поне това. Ако човек наистина приеме Бога и се обърне към Него, той трябва да каже това на другите. Няма да е истински приятел, ако не го направи.
	Хати не пожела дори да кимне в знак на съгласие с подобна гледна точка.
	След почти половин час, когато вече бе изчерпал новопридобитите си знания, Рейфърд каза в заключение:
	— Хати, искам да помислиш върху всичко това, да гледаш касетата, дори, ако си съгласна, да поговориш с Брус. Не мога да те принудя да вярваш. Мога само да те накарам да разбереш каква според мен е истината. Държа на теб и не бих искал да си една от оставените само защото никой никога не те е предупредил.
	Най-после Хати се облегна назад и въздъхна.
	— Ами, много мило, Рейфърд. Наистина. Много съм ти благодарна, че ми казваш всичко това. Чувствам се някак странно, различно. Не съм и предполагала, че в Библията пише такива неща. Когато бях малка, семейството ми ходеше на църква, но повече по празниците или когато ни поканеха. Там обаче не се говореше за подобни неща. Ще помисля. Явно ще ми се наложи. След като веднъж чуеш такова нещо, трудно можеш да го изхвърлиш от ума си. Това ли ще разкажеш на Бък Уилямс на вечеря?
	— Дума по дума — беше категоричният отговор.
	Тя се изкикоти.
	— Чудя се дали нещо от това ще излезе в списанието.
	— Вероятно някъде между извънземните, бактериологичното оръжие и смъртоносните лъчения — предположи Рейфърд.


>	Двадесет и първа глава

	Когато четиримата се събраха отново заедно, на Хати й личеше, че е плакала. Бък не се чувстваше достатъчно близък с нея, за да я разпитва какво се е случило, а и тя не каза нищо.
	Въпреки че беше доволен от възможността да интервюира Рейфърд Стийл, Бък изпитваше смесени чувства. Преживяванията на пилота, управлявал самолета, в който самият той беше летял, когато започнаха да изчезват хора, щяха да придадат драматизъм на разказа му. Но желанието да прекара известно време с Клои беше по-силно. Имаше намерение да се отбие в редакцията, после да прескочи до дома си, за да се преоблече, и вечерта да се срещне с тримата в хотел „Карлайл“. Докато беше в кабинета си, по телефона се обади Стантън Бейли, който искаше да знае кога Бък ще може да отиде в Чикаго и да намери заместник на Лусинда Уошингтън.
	— В най-скоро време — отвърна журналистът. — Но не бих искал да изпусна развитието на събитията в ООН.
	— За всичко, което ще се случи утре сутринта, Планк вече те информира — напомни му Бейли. — Сведенията ми са, че нещата са на път да станат. Планк поема длъжността, отрича Карпатия да е непосредствено заинтересован от висшия пост, отново ни напомня какво би означавало това и всички сме нащрек и чакаме дали някой ще захапе. Моето мнение е, че никой няма да се хване.
	— Все пак ми се ще да се хванат. — Бък още се надяваше, че ще може да повярва на Карпатия, и искаше да види как ще постъпи той със Стонагъл и Тод-Котран.
	— И на мен — призна Бейли. — Но какви са шансовете? Появата му е много навременна, обаче плановете му за разоръжаване и реорганизация в световен мащаб са прекалено амбициозни. Това никога няма да стане.
	— Така е, но ако ви трябва да избирате, няма ли да застанете на негова страна?
	— Да — въздъхна Бейли, — вероятно точно така ще направя. Толкова са ми омръзнали всички тези войни и насилието. Вероятно дори бих гласувал Организацията да се премести в Новия Вавилон.
	— Може би делегатите в ООН все пак ще проявят мъдрост и ще осъзнаят, че светът е узрял за появата на Карпатия — каза Бък.
	— Звучи прекалено хубаво, за да стане. — Бейли беше скептичен. — Нали знаеш, че не бива да залагаме всичко на една карта, да стоим и да чакаме, когато шансовете са против нас.
	Бък каза на новия си шеф, че ще отлети за Чикаго на следващата сутрин и ще се върне в Ню Йорк в неделя вечерта.
	— Ще разуча терена, ще видя дали има някой подходящ за заместник или ще трябва да търсим кандидати отвън.
	— Предпочитам да не взимаме външни хора, но в моя стил е да те оставя сам да решиш този въпрос.
	Тъй като знаеше, че полетът на Рейфърд Стийл е насрочен за осем часа на следващата сутрин, Бък телефонира на „Панконтинентал“. Обясни на служителката, че негова спътница е Клои Стийл.
	— Така е — потвърди жената. — Госпожица Стийл пътува безплатно в първа класа. До нея има едно свободно място. Вие също ли ще пътувате като гост на екипажа?
	— Не.
	Бък си запази евтино място за сметка на списанието и доплати за първа класа, за да седне до Клои. Реши тази вечер да не казва нищо за пътуването си до Чикаго.
	Отдавна не бе слагал вратовръзка, но все пак щеше да вечеря в първокласния хотел „Карлайл“. Без нея нямаше да го пуснат вътре. За щастие ги отведоха към една отдалечена маса в малко сепаре и той можа незабелязано, без да изглежда недодялан, да мушне чантата си в ъгъла. Сътрапезниците му предположиха, че просто се нуждае от апаратурата си, без дори да подозират, че вътре имаше и един комплект дрехи за преобличане.
	Клои беше неотразима. В стилна вечерна рокля, тя изглеждаше пет години по-възрастна. Личеше си, че двете с Хати бяха прекарали късния следобед в салон за разкрасяване.

	* * *

	Рейфърд си помисли, че тази вечер дъщеря му е зашеметяваща. Чудеше се дали и журналистът е на същото мнение. Този Уилямс безспорно беше твърде стар за нея.
	Трите часа преди вечеря Рейфърд прекара унесен в дрямка, а след това се моли да постигне същата решителност и яснота на мисълта, които имаше по време на разговора с Хати. Не знаеше какво мисли тя. Беше споделила само, че е много мило от негова страна да й каже всичко това. Не бе съвсем сигурен дали в думите й има сарказъм или снизхождение. Щеше му се единствено да е успял да стигне до нея. Това, че двете с Клои останаха известно време насаме, може би беше добре. Надяваше се само Клои да не е толкова зле настроена и да не е ограничила ума си дотам, че да се обедини с Хати срещу него.
	В ресторанта Уилямс през цялото време зяпаше Клои и не обърна никакво внимание на Хати. Въпреки че на Рейфърд това се стори крайно нетактично, то явно ни най-малко не безпокоеше стюардесата. Може би тя имаше съвсем други намерения. Той самият през цялата вечер не каза нищо за промяната във външния й вид. Предварително беше решил да не й прави комплименти. Този път нямаше да се хване, въпреки че тя както винаги изглеждаше великолепно.
	По време на вечерята Рейфърд поддържаше разговора. Бък го помоли да му каже кога е готов да започнат с интервюто. След като привършиха десерта, пилотът каза на келнера насаме:
	— Бихме искали да прекараме тук още час-два.
	— Господине, има доста клиенти, които чакат…
	— В никакъв случай не бих искал да понесете каквито и да било загуби тази вечер — увери го Рейфърд, като пъхна в ръката му доста едра банкнота. — Можете да ни изритате щом стане наложително.
	Келнерът надзърна в шепата си, а после бързо мушна банкнотата в джоба си:
	— Сега вече съм напълно сигурен, че няма да бъдете обезпокоявани — каза той.
	До края на вечерта водните чаши не останаха празни нито за миг.
	Рейфърд с удоволствие отговори на първите въпроси на Бък за работата си, за обучението, през което беше преминал, за произхода и семейството си, но с нетърпение очакваше журналистът да го попита за главното — новата му житейска мисия. Най-после въпросът бе зададен.

	* * *

	Бък се опитваше да се съсредоточи върху отговорите на пилота, но в същото време усещаше, че му се иска да направи впечатление на Клои. Славеше се в професионалните среди като един от най-добрите във воденето на интервю. Към това се прибавяше и умението му бързо да пресее информацията и да я превърне в интересна, увлекателна статия. Така си бе създал име в журналистиката.
	Бързо премина през въвеждащите въпроси. Този човек му харесваше. Изглеждаше умен, искрен и честен, изразяваше се ясно и точно. Осъзна, че вече бе видял всичко това у Клои.
	— А сега — каза Бък — време е да ви попитам за фаталния полет до Лондон. Имате ли свое обяснение за това, което се случи тогава?
	Пилотът се поколеба, а после се усмихна, сякаш се мъчеше да се съсредоточи.
	— Имам нещо повече от обяснение — започна той. — Може да ви прозвучи налудничаво от устата на рационално мислещ човек като мен, но аз вярвам, че намерих истината и зная точно какво се случи.
	Бък си представи колко силно ще въздейства подобно твърдение върху читателите.
	— Трябва да ценим онези, които имат свое мнение — насърчи го той. — Ето ви една възможност да кажете вашето пред света.
	Точно в този момент Клои докосна ръката на Бък и помоли да я извинят за малко.
	— Идвам с теб — каза Хати, като видя, че Клои става.
	Като ги гледаше как се отдалечават, Бък се усмихна.
	— Какво беше това? Заговор? Решили са да ни оставят насаме или всичко това вече им е известно и не искат да го чуват отново?

	* * *

	Рейфърд беше разстроен, почти разгневен. За втори път през последните няколко часа Клои го изоставяше във важен момент.
	— Уверявам ви, че не става дума за това — отвърна той, като направи опит да се усмихне.
	Вече не можеше да отлага, за да ги чака да се върнат. Въпросът бе зададен, чувстваше се готов да направи крачката, която щеше да го изведе отвъд границата на социалните задръжки. Даваше си ясна сметка, че ще каже неща, които биха могли да го характеризират като смахнат чудак. Сподели с Уилямс, както преди това с Хати, за откъслечния си духовен живот в миналото и за по-малко от половин час стигна до настоящето, като посочваше всички подробности, които смяташе за важни. По някое време младите жени се върнаха.

	* * *

	Бък седеше и слушаше без да прекъсва ясния и откровен разказ на един сериозен човек, който излагаше спокойно теория, чиито основания само преди три седмици журналистът би сметнал за абсурдни. За Бък това звучеше познато — като нещо, което бе чувал в църквата или от приятели — но този човек подкрепяше мислите си с конкретни цитати от Библията. А каква бе тая работа с двамата проповедници в Йерусалим? Говореше се, че те наподобяват свидетелите, за които се предсказва в Откровението.
	Бък бе направо слисан.
	— Това звучи интересно — обади се най-после той. — Чухте ли последните новини? — И разказа на Рейфърд какво бе видял по Си Ен Ен за няколкото минути, през които остана в апартамента си. — Явно хиляди се стичат към Стената на плача на нещо като поклонение. Хората чакат на километрични опашки, за да се приближат и да чуят проповедниците. Мнозина от тях приемат вярата и сами започват да проповядват. Въпреки протестите на ортодоксалните евреи властите са безсилни да ги удържат. Всеки, който се опита да нападне двамата мъже, пада на земята онемял или парализиран. Много войници от охраната минават на страната на проповедниците.
	— Изумително! — възкликна пилотът. — Но още по-изумително е, че Библията предсказва всичко това.
	Бък отчаяно се бореше да запази спокойствие. Почти не вярваше на ушите си, но Рейфърд му въздействаше много силно. Може би този човек сам се опитваше да свърже библейските пророчества с онова, което ставаше в Израел. Но пък никой друг не бе предложил по-задоволително обяснение. Всичко, което Стийл прочете на Бък от Откровението, му се струваше ясно. Може и да не беше вярно. Може би бяха пълни глупости. Но това бе единствената теория, която свързваше в едно неотдавнашните събития и им придаваше някакъв смисъл. Само подобно прозрение можеше да предизвика треската, която бе обхванала Бък.
	Опита се да се съсредоточи върху разказа на капитана, но пулсът му все повече се ускоряваше. Не знаеше накъде да гледа. Не беше в състояние да помръдне. Сигурен бе, че жените чуваха ударите на сърцето му. Вярно ли беше всичко това? Нима бе възможно поражението на руските въздушни сили да е било Божие дело, което просто да го е подготвяло за миг като този? Може би, ако сега разтърси глава, всичко ще изчезне? А може би сънува и утре ще се събуди с ясен разсъдък? Дали един разговор с Бейли и Планк няма да го охлади, да избие от главата му тези налудничави идеи и да го вкара отново в правия път?
	Усещаше, че нищо няма да помогне. Тази работа изискваше цялото му внимание. Той желаеше да вярва в нещо, което свързва всички преживени събития и им придава смисъл. Но също толкова искаше да вярва на Николае Карпатия. Може би изживяваше труден период и се поддаваше лесно на влиянието на силни личности. Това не му бе присъщо. Но нима във времена като тези някой можеше да се съхрани, без изобщо да се променя?
	Не искаше да разсъждава прекалено рационално. Не му се щеше сам да се разубеждава. Реши да сподели с Рейфърд Стийл за изчезването на снаха си и двамата си племенници, но му се стори, че това ще внесе прекалено личен елемент в статията, която подготвя. Тук не ставаше дума за лично разследване, за някакво търсене на истината. Целта бе само да се съберат факти за един по-обширен журналистически материал.
	Бък дори не си представяше, че може да избере една теория и да я разработи и защити като позиция на „Глобъл Уикли“. От него се искаше да събере и обобщи всички обяснения, от най-правдоподобното до най-фантастичното. Читателите ще повярват на най-достоверните източници или в писмата си до редакцията ще прибавят и своите виждания.
	Думите на неговия събеседник щяха да прозвучат убедително и проникновено от страниците на списанието, стига самият Бък да успее да не го представя като някой умопобъркан.
	За пръв път, откакто се помнеше, Камерън Уилямс нямаше какво да каже.

	* * *

	Рейфърд бе почти сигурен, че думите му не достигат до журналиста. Надяваше се поне, че той е достатъчно проницателен, за да го разбере, да го цитира точно и да представи неговата гледна точка така, че читателите да се замислят над християнството. Ясно бе, че пред самия Уилямс това нямаше да мине. На Рейфърд му се струваше, че той едва сдържа усмивката си или пък че всичко му е толкова забавно и интересно, че просто няма какво да каже.
	Мислено си напомни, че за него е важно да убеди първо Клои, а едва след това да въздейства върху читателската аудитория, ако тази статия изобщо види бял свят. Камерън Уилямс можеше да прецени, че Рейфърд съвсем не е в час, и изобщо да не спомене за него и налудничавите му идеи.

	* * *

	Бък не бе сигурен, че ще е в състояние да каже нещо свързано. Още усещаше студени тръпки, а целият лепнеше от пот. Какво му ставаше? Едва успя да прошепне:
	— Искам да ви благодаря за отделеното време и за вечерята. Ще ви уведомя, преди да използвам нещо от вашите думи.
	Това, разбира се, беше пълна глупост. Каза го само за да намери повод отново да се свърже с пилота. Естествено, имаше още много неизяснени неща, но Бък никога не показваше предварително на хората, които интервюира, как е представил думите им. Имаше доверие на касетофона и на паметта си и до този момент не го бяха обвинявали в неточност.
	Погледна отново пилота. Лицето му имаше странно изражение. Какво ли означаваше това? Разочарование? Да, а след това — примирение.
	Внезапно Бък осъзна с кого разговаря. Това бе един образован и интелигентен човек. Той със сигурност знаеше, че репортерите не се консултират повторно с източниците си как да ги цитират. Вероятно събеседникът му е помислил, че той просто иска да го разкара.
	„Такава грешка и новобранец не би направил — упрекна се Бък. — Ти току-що подцени най-важния си източник.“
	Докато прибираше касетофона в чантата си, той забеляза, че Клои плаче. Сълзите се стичаха по лицето й. Какво им ставаше на тия жени? Спомни си, че завариха Хати Дърам разплакана след разговора й с Рейфърд следобед. Сега пък Клои.
	Поне за нея можеше да намери някакво обяснение. Вероятно бе трогната от искрения и убедителен разказ на баща си. Бък усети буца в гърлото си и за първи път, откакто преживя страшните събития в Израел, му се прииска да има къде да се скрие, за да поплаче.
	— Мога ли да ви задам още един въпрос, неофициално? — попита той. — За какво разговаряхте двамата с Хати в клуба днес следобед?
	— Бък! — сгълча го стюардесата. — Това изобщо не е твоя…
	— Ще ви разбера, ако не искате да ми кажете. Просто полюбопитствах.
	— Всъщност повечето неща бяха лични — отвърна Рейфърд.
	— Ясно.
	— Но, Хати, не виждам нищо лошо в това, да му кажа, че накрая споделих с теб всичко, което той току-що чу.
	Тя сви рамене.
	— Хати, отново неофициално — продължи Бък. — Имаш ли нещо против да споделиш какво мислиш за всичко това?
	— А защо неофициално? — сопна се младата жена. — Мнението на един пилот е важно, а мнението на една стюардеса — не. Така ли?
	— Добре, ще включа касетофона — съгласи се Бък. — Не знаех, че искаш да те запиша.
	— Не искам — отвърна тя. — Просто исках да ме попиташ. Сега вече е твърде късно.
	— И нямаш желание да споделиш какво мислиш…
	— Не, ще ти кажа. Мисля, че Рейфърд е искрен и в думите му има смисъл. Но нямам представа дали е прав. Всичко това за мен е много далечно и неразбираемо. Убедена съм обаче, че той вярва в думите си. Дали трябва да вярва или не, също не знам. Като се имат предвид средата, образованието му… А и загубата на семейството му го прави податлив.
	Бък кимна. Разбираше, че той е по-склонен да повярва на Рейфърд, отколкото Хати. Хвърли поглед към Клои, като се надяваше, че се е съвзела и ще може някак да я накара да заговори. Но тя все още притискаше очите си с носна кърпичка.
	— Моля те, не ме питай нищо сега — каза му тя.

	* * *

	Рейфърд не бе изненадан от реакцията на Хати, но поведението на Клои предизвика у него дълбоко разочарование. Беше убеден, че тя не иска да му каже колко далеч от истината според нея е той, за да не го постави в неудобно положение. Сигурно трябваше да й бъде благодарен за това. Поне се съобразяваше с чувствата му. Вероятно трябваше да й отвърне със същото, но беше решил да остави изтънчените маниери на заден план. Битката му с нея ще бъде заради вярата и ще продължи, докато тя вземе решение. За тази вечер явно бе чула достатъчно. Нямаше да я притеснява повече. Надяваше се само, въпреки че се безпокоеше за нейното състояние, да успее да поспи тази нощ. Толкова много я обичаше.
	Рейфърд се изправи и протегна ръка.
	— Господин Уилямс, за мен беше удоволствие. Пастирът от Илинойс, за когото ви говорих, знае много повече от мен за Антихриста и всичко останало. Може би си заслужава да му се обадите. Казва се Брус Барнс. Ще го намерите в църквата „Нова надежда“ в Маунт Проспект.
	— Ще запомня всичко — обеща Бък.
	Рейфърд беше убеден, че Уилямс просто проявява учтивост.

	* * *

	На Бък веднага му допадна идеята да поговори с Барнс. Когато отиде в Чикаго на следващия ден, може да намери време за това. Така ще изясни нещата за себе си, без да смесва собствения си интерес с професионалната си гледна точка.
	Четиримата се отправиха към фоайето на хотела.
	— Ще пожелая на всички ви лека нощ — каза Хати. — Самолетът ми излита утре рано сутринта.
	Тя благодари на Рейфърд за вечерята, прошепна на Клои нещо, на което момичето не реагира. Не бе забравила и гостоприемството на Бък тази сутрин.
	— Може би в близките дни ще позвъня на господин Карпатия — подхвърли тя между другото.
	Бък едва се сдържа да не й каже какво му бе известно за непосредствените планове на Карпатия. Съмняваше се, че човекът ще намери време за нея.
	Клои сякаш имаше намерение да изпрати Хати до асансьора, но в същото време искаше да каже нещо на Бък. Той се изненада, когато момичето се обърна към баща си и го помоли:
	— Татко, остави ни за минутка. Ще те настигна.
	Бък беше поласкан, че Клои бе останала, за да се сбогува с него, но тя все още изглеждаше разстроена. Гласът й трепереше, докато му благодареше любезно за чудесно прекарания ден. Бък се постара разговорът да продължи.
	— Баща ти е много интересен човек.
	— Да, особено напоследък — съгласи се тя.
	— Разбирам защо си съгласна с него за много от нещата, които казва.
	— Разбираш ли?
	— Да! Аз самият има върху какво да помисля. Но ти доста го затрудняваш.
	— Преди — да. Вече не.
	— Защо вече не?
	— Нали виждаш колко много значи това за него.
	Бък кимна с разбиране. Тя отново беше на път да се разплаче. Протегна се и взе ръката й.
	— Чудесно беше да съм известно време с теб.
	Тя се подсмихна, сякаш се чувстваше неудобно от това, което й минава през ума.
	— Какво има? — настоя Бък.
	— А, нищо. Много е глупаво.
	— Хайде, кажи ми. Днес и двамата сме малко оглупели.
	— Ами, просто се чувствам странно — опита се да обясни Клои. — Току-що те срещнах, а вече знам, че ще ми липсваш. Ако минаваш през Чикаго, непременно трябва да ми се обадиш.
	— Обещавам — каза Бък. — Не мога да ти кажа точно кога, но, да речем, по-скоро, отколкото си мислиш.


>	Двадесет и втора глава

	Бък не спа добре. До известна степен това се дължеше на вълнението, с което очакваше да поднесе сутрешната си изненада. Надяваше се, че Клои ще му се зарадва. Но през повечето време мислите му се въртяха около онова, което бе чул от Рейфърд Стийл. Бък инстинктивно усещаше, че ако има нещо вярно в думите на пилота, значи и всичко останало е вярно. Но защо на самия него му беше нужен цял един живот, за да го открие? А може би, без да съзнава, през цялото време бе търсил именно това?
	Но дори организираният и аналитично мислещ капитан Стийл също го бе пропуснал отначало. А както Рейфърд сподели, беше живял години наред с една жена, която е била фанатичен привърженик, поклонник и защитник на вярата. Бък бе толкова неспокоен, че стана от леглото и закрачи нагоре-надолу из стаята. Странно, но не се чувстваше разстроен, нито нещастен. Беше просто объркан. Само преди няколко дни всичко щеше да му се види пълна безсмислица. Но сега, за първи път след преживяното в Израел, той не бе в състояние да се разграничи от това, за което ще пише.
	Нападението над Свещената земя се оказа преломно събитие и за самия него. Беше се сблъскал със собствената си тленност и трябваше да признае, че нещо свръхестествено — нещо не от този свят, а сякаш направо от всемогъщия Бог — се бе стоварило върху пясъчните хълмове като огън от небето. И за първи път в живота си беше категорично убеден, че необяснимото, което е някъде там, отвъд, не може да се анализира научно и да се оцени от безпристрастната гледна точка на престижното университетско образование.
	Бък винаги се бе гордял, че се отличава от общата маса. В неговите статии присъстваше обикновеното, всекидневното, човешкото — все неща, които повечето му колеги смятаха за проява на слабост. Но точно тази негова слабост даваше възможност на читателите му да се отъждествяват с обикновения човек, да виждат, чуват и усещат нещата, които са истински важни за тях. Винаги, дори и след оня непосредствен допир със смъртта обаче, Бък бе успявал да спести на читателя разкритието, че всъщност дълбоко у него вече се бе породило опасението, че Бог наистина съществува. Това саморазграничаване повече не бе възможно. Как ще съумее да отрази по страниците на списанието това най-важно събитие в своя живот, което вече бе пронизало дълбините на душата му, без, макар и несъзнателно, да разкрие собственото си вълнение?
	Посред нощ усети, че наближава преломният момент. Още не бе готов да се моли, да се опита да говори с един Бог, Когото бе пренебрегвал толкова дълго. Не се бе молил дори онази нощ в Израел, когато получи неоспоримо доказателство за съществуването на Бога. Какво се бе случило с него тогава? След такава нощ всеки, който е поне интелектуално честен пред себе си, трябваше да признае, че има Бог. Невероятни съвпадения бяха ставали и преди, но събитията в онези дни не се поддаваха на никаква логика.
	Победата над мощната руска сила бе неочакван обрат. Макар историята на Израел да беше изпълнена с най-невероятни легенди, когато не се отбраняваш, да не понесеш никакви загуби — това не можеше да има никакво друго обяснение, освен непосредствената Божия намеса.
	Но защо — питаше се Бък — случилото се пред очите му не го накара още тогава да обърне поглед навътре към себе си? В усамотението на тъмнината той стигна до болезненото заключение, че много отдавна бе загърбил тази основна човешка нужда. Какво говореше това за него? Нима се бе превърнал в такова жалко и окаяно същество, че дори доказателство като израелското чудо — защото то не би могло да се нарече другояче — не бе обострило духовното му възприятие за Бога?
	Само след няколко месеца по целия свят изчезнаха милиони хора. Десетки се изпариха буквално пред очите му, в самолета, който пътуваше за Лондон. Какво още му бе нужно? Вече се чувстваше като участник в научнофантастичен трилър. Без съмнение бе преживял най-разрушителното събитие в човешката история. Даде си сметка, че през последните две седмици не бе отделил и минута за размисъл. Ако не беше станал свидетел на стотиците лични драми наоколо, сигурно би писал по-обективно за един свят, който очевидно бе извън контрол.
	Бък искаше да се срещне с този Брус Барнс. Даже нямаше намерение да се преструва, че ще го интервюира за статията. Сега той се бе обърнал към себе си, търсеше начин да задоволи една своя дълбока потребност. Толкова дълго бе отхвърлял идеята да има свой личен Бог, а дори и признанието, че има нужда от такъв Бог, ако Той съществува. Щеше да му е нужно време, за да свикне. Капитан Стийл бе говорил за това, че всички сме грешни. Бък не хранеше никакви илюзии. Знаеше, че начинът му на живот не отговаря на изискванията, които се поставят в неделното училище. Но винаги се бе надявал, че ако един ден срещне Бога, добрите му дела ще натежат пред лошите. А и с какво ли, така да се каже, бе по-лош от всички останали? Това щеше да е достатъчно.
	Но ако можеше да се вярва на Рейфърд Стийл и всички библейски стихове, които той цитираше, няма никакво значение колко си добър и дали изобщо си по-добър от който и да било друг. В главата му се бе загнездила една фраза, която звучеше доста архаично: „Няма праведен нито един“. Е, той никога не се беше смятал за праведен. Можеше ли да направи следващата стъпка и да признае нуждата си от Бог, от опрощение, от Христос?
	Възможно ли бе това? Нима бе достигнал момента, в който може да се превърне в новороден християнин? Почувства облекчение, когато чу Рейфърд Стийл да споменава този израз. Бък бе чел, а дори и бе писал за такива хора, но въпреки цялата си житейска мъдрост така и не успя да разбере напълно значението на тези думи. Все смяташе, че „новороден“ е нещо като „ултрадесен“ или „фундаменталист“. Но ако се реши да предприеме стъпка, за каквато никога не бе предполагал, че ще мисли, ако не успее да забрави една истина, която умът му не може повече да пренебрегва, ще трябва да се нагърби и с определена задача: да разяснява на хората какво всъщност означава това малко объркано понятие.
	Бък най-сетне задряма на дивана във всекидневната, въпреки че светлината от лампата блестеше право в лицето му. Спа дълбоко час-два, но се събуди навреме, за да стигне до летището. Мисълта, че ще изненада Клои и ще пътува с нея, му даваше сили да надмогне умората. Но още повече го вълнуваше възможността да се срещне в Чикаго с още един човек, който има отговори на въпросите му. Бък смяташе да му се довери просто защото му го бе препоръчал друг човек, който почти бе успял да го убеди в истинността на твърденията си. Щеше да е забавно един ден да каже на Рейфърд Стийл колко много означаваше за него това иначе безобидно интервю. Но предположи, че пилотът вече го е разбрал и сигурно затова е така запален.

	* * *

	Ако събитията от последните дни бяха знак за настъпващите изпитания, предсказани в Библията, а това със сигурност бе така, Рейфърд се питаше дали все пак ще има и някаква радост. Брус се съмняваше, че ще има поводи за това, ако не се броят неколцината новоповярвали, които може би те ще имат щастието да спечелят. Засега Рейфърд се чувстваше като неудачник. Беше сигурен, че Бог му бе дал думите и смелостта да ги изрече. Но усещаше, че в разговора с Хати бе сгрешил някъде. Може би тя имаше право и той наистина го правеше само за себе си. На Хати вероятно й се струваше, че Рейфърд просто се опитва да се отърве от бремето на собственото си чувство за вина. Но той знаеше, че не е така. Пред Бога мислите му бяха чисти. И все пак явно не бе успял да я убеди в нищо повече, освен това, че е искрен и че вярва. Но нима е достатъчно той да вярва, а тя — не? В такъв случай тя трябва или да приеме, че той вярва в нещо измамно, или да признае, че е решила да загърби истината. Това, което й бе казал, не й оставяше друг избор.
	Ами поведението му пред Камерън Уилямс? По време на интервюто Рейфърд се чувстваше уверен, спокоен, убедителен и последователен. Съзнаваше, че думите му буквално разтърсват другите, защото Бог му бе дал сили да изложи мислите си ясно. Но що за Божи свидетел ще бъде, след като не бе успял да предизвика у журналиста нищо повече от почтително внимание? От дъното на душата си Рейфърд желаеше усилията му да дават повече плодове. Бе пропилял живота си досега и имаше много малко време да навакса изгубеното. Чувстваше се безкрайно благодарен за собственото си спасение, но искаше да го сподели с другите и да доведе повече хора при Христос. Интервюто за списанието беше невероятна възможност, но смяташе, че нищо не се получи. Струваше ли си усилието да се моли за друг такъв случай? Бе убеден, че едва ли ще види отново Камерън Уилямс. Журналистът нямаше да се обади на Брус Барнс, а думите на Рейфърд никога нямаше да се появят на страниците на „Глобъл Уикли“.
	Докато се бръснеше, взимаше душ и се обличаше, чу, че Клои си приготвя багажа. Сигурно предната вечер се бе почувствала неудобно заради него и дори се беше извинила на господин Уилямс за абсурдното бръщолевене на баща си. Поне почука на вратата на стаята му и му пожела лека нощ. Това все пак беше _нещо_, нали?
	Щом си помислеше за нея, болка стягаше гърдите му, усещаше мъка и празнота. Ако се налага, би могъл да преживее останалите си провали, но краката му се подкосяваха, когато безмълвно се молеше за Клои. „Не мога да я загубя“ — казваше си той. Беше готов, ако е необходимо, да замени своето спасение за нейното.
	С тази решимост в сърцето си Рейфърд чу гласа на Бога, Който му внушаваше, че това е бремето, което трябва да поеме, за да печели хората и да ги отвежда при Христос. Така постъпва и самият Исус. Той поема върху Себе Си наказанието на хората, за да могат те да живеят.
	Макар да не се бе отърсил напълно от терзаещото го чувство, че се е провалил, Рейфърд усети нов прилив на сили, докато се молеше за Клои. „Господи, нуждая се от насърчение. Трябва да знам, че не съм я отблъснал завинаги.“ Тя му пожела лека нощ, но след това я бе чул да плаче в стаята си.
	Облечен в униформата си, Рейфърд се усмихна на Клои, която се появи на вратата, готова за път.
	— Тръгваме ли, миличко? — попита той нерешително.
	Тя кимна и сякаш се помъчи да се усмихне, а сетне се притисна в прегръдката му и остана дълго така, положила глава на гърдите му. „Благодаря Ти!“ — молеше се той в мислите си и се питаше дали да каже още нещо. Сега ли е моментът? Дали да настоява?
	Отново усети, че Бог го напътства, като че ли говори непосредствено със сърцето му: „Търпение. Остави я сама да реши“. Мълчанието му се стори най-непосилното бреме. Тя също не каза нищо. Закусиха набързо и потеглиха към летище „Кенеди“.
	Клои бе първата пътничка, която се качи на самолета.
	— Ще се опитам да се освободя за малко и ще дойда да те видя — обеща й Рейфърд, преди да се отправи към пилотската кабина.
	— Не се притеснявай — успокои го тя. — Няма да се разсърдя, ако не успееш.

	* * *

	Бък изчака, докато всички пътници се качат на борда. Когато приближаваше мястото, където седеше Клои, забеляза, че тя се бе извърнала към прозореца и скръстила ръце, се бе подпряла на тях с брадичката си. Не можеше да види дали очите й са отворени. Надяваше се, че като седне до нея, тя ще се обърне да го погледне. Не можа да сдържи усмивката си, като си представи изненадата й. Все пак малко се безпокоеше, че Клои може да не е толкова ентусиазирана, колкото му се искаше.
	Седна и зачака, но тя не се обърна. Спи ли? Или се е загледала навън? Може би медитира? Дали не се моли? Ами ако плаче? Бък се надяваше да не е така. Вече държеше много на нея и не можеше да остане безразличен, когато тя страда.
	Но докато внимателно наблюдаваше дали тя няма да се помръдне и да го забележи с периферното си зрение, усети, че умората го поваля. Мускулите и ставите го боляха, а очите му пареха. Главата му натежа като олово. Не може точно сега да заспи и тя да го види задрямал до нея.
	Бък махна с ръка, за да привлече вниманието на стюардесата.
	— Една кола, моля — прошепна той. Малко прилив на кофеин ще му помогне да не заспи още известно време.
	Клои не помръдна дори когато припомняха правилата за безопасност. Бък усети, че губи търпение. Все пак не искаше да се издава. Щеше му се тя сама да го открие. И отново зачака.
	Сигурно се беше уморила да седи в това положение, защото се протегна и с крака бутна ръчната си чанта под седалката пред нея. Допи последната глътка от сока си и сложи чашата на масичката между двамата. Вторачи се в кожените ботуши на Бък, същите, с които бе обут и предния ден. Погледът й се плъзна нагоре към лицето му, усмихнато в очакване.
	Бък разбра, че си е заслужавало да чака. С ръце на уста Клои сподави вик на изненада, а очите й блеснаха. Тя грабна ръката му в дланите си и прошепна:
	— Бък! О, Бък.
	— И аз се радвам да те видя — каза й той.
	Клои бързо пусна ръката му, сякаш се мъчеше да се овладее.
	— Нямах намерение да се държа като ученичка — оправда се тя, — но случвало ли ти се е веднага да получиш отговор на молитвата си?
	Бък се престори на изненадан.
	— Мислех, че във вашето семейство баща ти е специалистът по молитвите.
	— Така е — потвърди тя, — но аз току-що пробвах за първи път от години и Бог ме чу.
	— Молеше се да седна до тебе?
	— Не, разбира се. Не можех и да мечтая за нещо толкова невъзможно. Как успя, Бък?
	Той се постара да й обясни.
	— Не беше чак толкова трудно. Като разбрах кога излита самолетът ви, казах, че пътуваме заедно и искам да седна до теб.
	— Но защо? Къде отиваш?
	— Ама ти не знаеш ли в каква посока лети този самолет? Надявам се да е Сан Хосе.
	Тя се засмя.
	— Хайде, Клои. Какво беше започнала да ми разказваш? Никога досега не съм се появявал като отговор на нечия молитва.
	— Всъщност това е една доста дълга история — предупреди го тя.
	— Мисля, че имаме достатъчно време.
	Клои отново взе ръката му в своята.
	— Бък, това е нещо много специално. Най-хубавото нещо, което някой е правил за мен от много време насам.
	— Нали каза, че ще ти липсвам. Но не го направих само заради тебе. Отивам в Чикаго по работа.
	Тя се изкикоти и пак го пусна.
	— Нямах предвид тебе, Бък, макар че наистина много ти се зарадвах. Исках да кажа, че Бог направи нещо страхотно за мене.
	Бък не можа да прикрие смущението си.
	— Разбрах те — опита се да се измъкне той.
	Клои заговори:
	— Снощи може би забеляза, че бях доста разстроена. Разказът на татко дълбоко ме трогна. Вярно, че го бях слушала и преди. Но сега той говореше с такава любов и загриженост за хората. Усети ли колко сериозно се отнасяше към всичко това и колко важно бе то за него?
	— Кой не би го усетил?
	— Ако не го познавах добре, бих помислила, че по-скоро се опитва да те убеди, Бък, отколкото просто да отговори на въпросите ти.
	— А може би искаше точно това.
	— Чувстваш ли се засегнат?
	— Ни най-малко, Клои. Да ти кажа честно, той почти успя.
	Клои замълча и поклати замислено глава. Когато отново заговори, почти шепнеше и Бък трябваше да се наведе към нея, за да я чува. Гласът й галеше слуха му.
	— Бък, май че и с мен успя. Нямам предвид баща ми.
	— Странно — възкликна той. — Почти през цялата нощ мислех за това.
	— И двамата нямаме много време, нали, Бък?
	Той не отвърна нищо, но беше разбрал въпроса й.
	— А кога се превърнах в отговор на молитвата ти? — опита се да я подразни.
	— А, да. На вечеря, докато татко си изливаше душата пред тебе, изведнъж разбрах защо той искаше да съм с него, когато казва същите тези неща на Хати. В началото толкова му вгорчавах живота, че той се отказа да спори с мен. А сега, когато имаше необходимите познания и изпитваше нужда да я убеди, се боеше да ме атакува направо. Искаше да наблюдавам отстрани. И аз го направих. Не чух всичко от самото начало, защото двете с Хати бяхме излезли за малко. Когато се върнах, нещо сякаш ме порази. Това, което чух, не бе ново за мен. Брус Барнс ни беше говорил, бях гледала видеозаписа. Но в разказа на татко имаше нещо толкова настойчиво и убедително. Съществува ли друго обяснение за появата на проповедниците в Йерусалим, освен че са двамата свидетели, за които пише в Библията?
	Бък кимна.
	— Това, което татко и Бог ми говореха, достигаше до мене, но не бях готова. Разплаках се, защото толкова много го обичам и защото всичко, което казва, е вярно. Всичко е вярно. Разбираш ли, Бък?
	— Мисля, че разбирам, Клои.
	— Но още не бях в състояние да му заговоря за това. Не знам какво ме възпираше. Винаги съм била адски свободомислеща. Знаех, че това го разстройва, че може би е разочарован от мен. А аз само плачех ли, плачех. Имах нужда да помисля, да се опитам да се помоля, да изясня нещата за себе си. Хати не можеше да ми помогне. Тя не разбира това, а може би никога няма да го разбере. Нея я занимават разни дребни и незначителни неща, като това двамата с теб да се сближим.
	Бък се подсмихна и се опита да изглежда засегнат.
	— Значи това е дребно и незначително?
	— Ами да, в сравнение с въпроса, който обсъждаме в момента, бих го нарекла така.
	— Едно на нула за тебе — предаде се той.
	Клои се засмя и продължи:
	— Ясно ми беше, че нещо става с татко, защото с теб разговаряхме само — колко — три-четири минути и веднага се качих горе.
	— Може би дори по-малко.
	— Когато влязох в апартамента ни горе, той вече си беше легнал. Пожелах му лека нощ. Исках да съм сигурна, че все още ми говори. Той ми отвърна. После цяла нощ се въртях в леглото, без да мога да се реша на най-важната стъпка. Плаках, защото разбирах колко много ме обича баща ми и как се тревожи за мен.
	— Аз също не можех да заспя. Вероятно е било по същото време — подхвърли Бък.
	— Но това е толкова необичайно за мен — продължи Клои. — Въпреки че вече съм стигнала, вече съм там. Разбираш ли ме?
	— Преживях същото нещо — кимна Бък.
	— Убедена съм, чувствам го, но все още се съпротивлявам. Та нали съм интелектуалка. Как ще обясня това на критичните ми приятели? Кой би ми повярвал? До един ще решат, че съм си изгубила ума.
	— Повярвай, аз те разбирам напълно. — Бък бе изумен от сходството в преживяванията им.
	— Бях в пълна безизходица. Не можех да стигна доникъде. Опитах се да не страня от татко, за да го насърча. Сигурна съм, че виждаше как страдам и се измъчвам, но нямаше ни най-малка представа колко близо до него бях. Качих се на този самолет, защото търсех усамотение. Питах се дали Бог отвръща на молитвите ни, преди да… нали разбираш, преди всъщност да сме станали…
	— Новородени християни — помогна й Бък.
	— Точно така. Не знам защо ми е толкова трудно да изрека това. Сигурно някой, който го разбира по-добре от мен, може да ми обясни, но аз се молих и мисля, че Бог ми отговори. Обясни ми това, Бък, със своите познавателни и интелектуални способности. Ако съществува Бог и ако всичко е вярно, нима Той няма да иска да знаем за Него? Мисля, че не би ни попречил да разберем, и мисля, че не би искал или по-скоро не би могъл да отхвърли една отчаяна молитва, нали?
	— Не, не виждам как би постъпил така.
	— И според мен не би могъл. Смятам, че това беше сериозно изпитание с разумни доводи и че осъзнах много неща. Убедена съм, че Бог ми отвърна.
	— И отговорът бях аз.
	— И отговорът беше ти.
	— За какво точно се помоли, Клои?
	— А, самата молитва не беше от толкова голямо значение. По-важно беше, че получих отговор. Просто казах на Бога, че ми трябва още малко. Имах чувството, че всичко, което чух и научих от татко, не ми бе достатъчно. Молих се съвсем искрено. Признах, че ще съм много благодарна, ако ми покаже, че действително държи на мен, че разбира какво преживявам и че иска да ми даде доказателство, че наистина съществува.
	Бък се почувства странно. Знаеше, че ако заговори, гласът му сигурно ще е дрезгав и няма да може да си довърши изречението. Запуши с длан устата си и се опита да се овладее. Клои го погледна учудено.
	— И ти реши, че аз съм отговорът на тази молитва? — успя да каже най-накрая той.
	— Без каквото и да било съмнение. Виж, вече казах, че дори и не бях помислила да се моля да кацнеш до мене в най-големия ден в живота ми. Не бях сигурна дали някога ще те видя отново. Но сякаш Бог разбираше по-добре от мене, че днес едва ли има друг човек на света, когото бих искала да видя повече от тебе.
	Бък бе трогнат. Не беше в състояние да изрази вълнението си. Той също беше поискал да я види. Ако не беше така, можеше да тръгне с полета на Хати или да се качи на един от десетината други самолети, които летяха за Чикаго същата сутрин. Погледна я и каза:
	— И какво ще правиш сега, Клои? Явно Бог се е хванал на номера ти. Е, не е било точно номер, но ти си поискала и Той се е отзовал. Сега май си Му задължена.
	— Така е, нямам избор — съгласи се тя. — А и не искам да имам. От това, което научих от Брус Барнс и татко, а и от видеозаписа останах с впечатление, че не е необходимо някой да те води в това или непременно да си в църква. Мога да се моля и така, както поисках да ми даде по-ясен знак.
	— Така каза и баща ти снощи.
	— Искаш ли да се присъединиш към мен? — попита го Клои.
	Бък се поколеба.
	— Не се обиждай, Клои, но не съм готов.
	— Какво още ти е нужно?… О, извинявай, Бък. Говоря точно като баща ми в оня ден, когато стана християнин. Нямаше търпение, а и аз се държах ужасно. Щом не си готов, добре.
	— Няма да е нужно някой да ме подтиква — предупреди Бък. — И аз като тебе чувствам, че съм на самия праг. Но съм доста предпазлив. Искам днес да говоря с този Барнс. Трябва обаче да ти призная, че след това, което се случва с теб, и последните ми съмнения са на път да се изпарят.
	— Знаеш ли, Бък, бях се зарекла да не казвам това, но вече мисля по същия начин като татко. Чувствам необходимост да те предупредя да не чакаш прекалено дълго. Никой не знае какво може да му се случи.
	— Съгласен съм с теб — отвърна Бък. — Все пак ще трябва да поема този риск. Надявам се самолетът да не падне, защото още изпитвам нужда да поговоря с Барнс. Но ти, разбира се, си напълно права.
	Клои се обърна и погледна назад през рамо.
	— Там има две свободни места — каза тя и спря една стюардеса, която в този момент минаваше покрай тях. — Бихте ли предали нещо на баща ми?
	— Разбира се. Той капитанът ли е, или помощникът му?
	— Капитанът. Кажете му, моля ви, че дъщеря му има изключително добри новини за него.
	— Изключително добри новини — повтори стюардесата.

	* * *

	Рейфърд бе поел управлението на самолета, за да не мисли повече, когато старшата стюардеса му предаде думите на Клои. Не можеше да си обясни какво означава това. Но напоследък Клои толкова рядко проявяваше желание да общува с него, че той не устоя на любопитството.
	Веднага помоли помощника си да го замести. Излезе от кабината и бе много изненадан, когато видя Камерън Уилямс. Никак не му се щеше журналистът да е една от добрите новини на Клои. Но мисълта, че той може би наистина има намерение да се срещне с Брус Барнс, му бе приятна. Все пак се надяваше Клои да не му съобщи, че между тях току-що е напъпила някаква необмислена, шеметна любовна история.
	Рейфърд се ръкува сдържано с журналиста, но все пак му показа, че е приятно изненадан. Клои сключи двете си ръце около врата на баща си и нежно го привлече към себе си, така че да му прошепне:
	— Тате, нека да седнем за минута-две ей там, отзад. Искам да ти кажа нещо.

	* * *

	Отначало Бък забеляза разочарование в погледа на капитан Стийл. Много му се искаше да обясни на пилота с каква цел отива в Чикаго. Не беше само заради удоволствието да седи до Клои. Скришом погледна към бащата и дъщерята, които разговаряха оживено, а после се помолиха заедно. Запита се дали бордовият правилник не забранява това. Ясно бе, че Рейфърд нямаше да може още дълго да общува с дъщеря си.
	След няколко минути двамата се изправиха, застанаха на пътеката и се прегърнаха. Личеше, че са силно развълнувани. Мъж и жена на средна възраст, които седяха на двете съседни места, ги гледаха с вдигнати вежди. Рейфърд Стийл забеляза това, постара се да се стегне и се отправи към пилотската кабина. Когато минаваше покрай тях, той някак сковано подхвърли:
	— Дъщеря ми. Тя ми е дъщеря — и посочи към Клои, която му се усмихна през сълзи.
	Мъжът и жената се спогледаха. Тя каза:
	— Да бе. А аз съм английската кралица.
	Бък се изсмя с цяло гърло.


>	Двадесет и трета глава

	Бък се обади в църквата „Нова надежда“ и се уговори да се срещне с Брус Барнс привечер, а после отиде в чикагското бюро на „Глобъл Уикли“ и прекара там следобеда. Слухът, че той ще е новият им шеф, бе пристигнал преди него. Бившата помощничка на Лусинда Уошингтън, млада и видимо здравомислеща жена, го посрещна хладно.
	— Планк не направи нищо, за да намери заместник на Лусинда, затова предположих, че аз ще заема нейното място.
	Самонадеяното й държание предизвика Бък да каже:
	— Това е малко вероятно, но вие ще научите първа, когато му дойде времето. Засега не смятам да правя промени.
	Останалите колеги все още скърбяха за загубата на Лусинда и посещението на Бък сякаш ги зарадва. Стив Планк рядко се отбиваше в Чикаго, а откакто тя изчезна, изобщо не бе идвал.
	Бък се настани в кабинета на Лусинда и разговаря за около двайсетина минути с всеки от по-важните фигури в редакцията. Той използва възможността да сподели с всички тях за статията, върху която работи, и поиска да чуе и техните обяснения за случилото се. Накрая питаше всеки един:
	— Къде мислите, че е Лусинда Уошингтън сега?
	Повече от половината редактори предупреждаваха, че не биха искали да бъдат цитирани, но отговорът винаги бе един и същ:
	— Ако има нещо на небето, тя е там.
	Към края на деня предупредиха Бък, че Си Ен Ен излъчва на живо важно събитие от седалището на ООН. Той покани всички в кабинета, за да гледат заедно предаването.
	„По време на най-важното и драматично заседание в историята на тази международна организация — се казваше в репортажа — румънският президент Николае Карпатия въпреки нежеланието си с почти единодушно мнозинство бе издигнат на ръководния пост. Карпатия, който настояваше за сериозни промени в насоката на развитие и сферите на влияние на ООН, очевидно се опита елегантно да отклони предложението, но само преди минути бе избран за генерален секретар. Тази сутрин неговият прессекретар и говорител, Стивън Планк, бивш главен редактор на списание «Глобъл Уикли», отрече Карпатия да проявява какъвто и да било интерес към този пост и изброи дълъг списък от изисквания, които румънецът щял да постави, преди да започне да обмисля поканата. Според думите на Планк предложението за издигането на Карпатия дошло от напускащия поста генерален секретар Муангати Нгумо от Ботсвана. Попитахме господин Нгумо защо се отказва от ръководната позиция.“
	Лицето на Нгумо изпълни екрана на телевизора. С наведен поглед, без да изразява каквито и да било чувства, той каза:
	— Отдавна съм си дал сметка, че разделянето на задълженията ми между моята родина и ООН ми пречи да бъда докрай полезен и на двете места. Трябваше да направя своя избор, а аз принадлежа на първо място и преди всичко на народа на Ботсвана. Благодарение на щедростта на нашите приятели от Израел ние получихме възможност да преуспеем. Моментът е подходящ за промяна, а качествата на човека, когото предлагам, са безспорни. Ще му окажа пълна и безусловна подкрепа.
	— Господине, бихте ли се отказали от поста, в случай че господин Карпатия не приеме предложението?
	Нгумо се поколеба, но отвърна:
	— Да, в такъв случай също бих се отказал. Може би не точно в този момент и вероятно не със същото спокойствие за бъдещето на Организацията, но в крайна сметка — да, бих се отказал от поста.
	Репортерът на Си Ен Ен продължи:
C>
	„Само за няколко часа всички искания, които Карпатия постави на пресконференцията тази сутрин, бяха включени в дневния ред, подложени на гласуване и одобрени от участниците в съвещанието. В срок от една година седалището на Организацията на обединените нации ще бъде преместено в Новия Вавилон. До един месец в състава на Съвета за сигурност ще се включат десет постоянни страни-членки. В понеделник сутринта се очаква да се свика пресконференция, на която Карпатия ще представи избрани от него кандидати за делегати на ръководното тяло.
	Разбира се, няма никакви гаранции, че страните членки ще приемат единодушно предложението да се унищожат деветдесет процента от оръжейните им запаси, а останалите десет процента да бъдат на разположение на ООН. Но няколко посланици вече изказаха убедеността си «в необходимостта да се създаде международна мироопазваща сила, ръководена от изявен пацифист и привърженик на идеята за разоръжаване». Цитиран бе и самият Карпатия, който прогнозира: «Организацията на обединените нации няма да се нуждае от военната си мощ, ако никоя друга държава не разполага с такива запаси. Очакваме с нетърпение деня, в който дори ООН ще се разоръжи».
	На днешното заседание беше съобщено и за подготвянето на седемгодишно споразумение между членовете на ООН и Израел, с което да се гарантира неприкосновеността на границите и запазването на мира в тази страна. В замяна, Израел ще даде на Организацията правото да прилага избирателно формулата, разработена от носителя на Нобелова награда д-р Хаим Розенцвайг, с която се обогатява почвата и която превърна пясъчната пустиня в обработваема земя, а Израел — в основен износител на нейната продукция.“
C$
	Бък се облещи от изненада, когато Си Ен Ен предаде как развълнуваният Розенцвайг дава недвусмислената си подкрепа за Карпатия. По новините съобщиха също, че новоизбраният генерален секретар е поканил няколко международни групировки, които вече са в Ню Йорк за различни предстоящи срещи, да се съберат в края на другата седмица, за да оформят заедно някои предложения, споразумения, решения.
	— Призовавам ги да пристъпят незабавно към действия, които биха допринесли за установяване на световен мир и единство — каза самият Карпатия.
	Един от репортерите го запита дали това включва и планове за единна световна религия, а накрая — и общо световно правителство. Отговорът бе:
	— Трудно бих могъл да си представя нещо по-насърчително от това различните религии най-накрая да се обединят. Някои от най-тъжните примери за борби и разногласия се наблюдават именно между такива общности, чиято мисия е да проповядват обич сред хората. Всеки привърженик на чистата религия би трябвало да приветства подобна възможност. Времето на омразата е безвъзвратно отминало. Човеколюбците се обединяват.
	Водещият на Си Ен Ен продължи:
C>
	Покрай развитието на днешните събития се чуха слухове, че определени групировки вече са прегърнали идеята за общо световно правителство. Карпатия беше запитан дали се стреми към ръководния пост в подобна организация.
C$
	Румънецът, вперил поглед право в обектива на телевизионната камера, с навлажнени очи и плътен глас каза:
C>
	Още съм затруднен и объркан от поканата да поема длъжността генерален секретар на ООН. Нямам никакви други стремежи. Макар и идеята за единно световно правителство да намира дълбок отклик у мен, мога да кажа, че има още много други кандидати, достойни за този пост. За мен ще е чест и радост да служа навсякъде, където бих бил полезен, но тъй като не виждам себе си в ролята на водач на подобно правителство, ще се опитам да помогна, като насоча всички сили, с които разполага ООН, за осъществяването на тази цел.
C$
	„Просто и ясно“ — помисли си Бък. Виеше му се свят. Докато коментатори и световни политици се изказваха в защита на единната световна валута, общия международен език и дори величаеха идеята на Карпатия да подкрепи възстановяването на храма в Израел, журналистите от чикагското бюро на „Глобъл Уикли“ бяха в настроение да празнуват.
	— От години насам не съм изпитвал такъв оптимизъм за бъдещето на обществото — каза един от репортерите.
	Друг добави:
	— За първи път от изчезванията насам имам повод да се усмихна. Трябва да сме обективни и дори скептични, но как би могло да не ти се понрави това? Ще трябва да минат години, за да се осъществят всички тези идеи, но един ден най-после ще настъпи мир в целия свят. Няма да има повече оръжия, нито войни, нито гранични конфликти или фанатизъм, предизвикан от религиозни или езикови различия. Брей! Кой би повярвал, че нещата ще стигнат до тук?
	В това време позвъни Стив Планк.
	— Гледаш ли какво става? — попита той Бък.
	— Как ще пропусна!
	— Доста вълнуващо, нали?
	— Направо смайващо.
	— Слушай, Карпатия те иска тук в понеделник сутринта.
	— За какво съм му?
	— Харесваш му бе, човек. Не се дърпай. Преди пресконференцията ще се срещне с тузарите и десетте делегати от постоянния Съвет за сигурност.
	— И иска аз да присъствам?
	— Да. Сещаш се кои са някои от тузарите, нали?
	— Подсети ме.
	— Е, единият е ясен.
	— Стонагъл.
	— Естествено.
	— И Тод-Котран. Предполагам, че той ще бъде новият представител в ООН на Обединеното кралство.
	— А може и да не бъде — каза Стив. — Има още един британец. Не му знам името, но и той е от международната финансова групировка, оглавявана от Стонагъл.
	— Мислиш, че Карпатия е поръчал на Стонагъл да приготви някоя резерва, в случай че реши да разкара Тод-Котран?
	— Възможно е, но никой не е в състояние да нарежда на Стонагъл.
	— Даже и Карпатия?
	— Особено пък Карпатия. Той добре знае кой го издигна. Николае е честен и искрен, Бък. Не би извършил нищо незаконно, задкулисно или дори прекалено политическо. Той е чист, човече. Чист като току-що навалял сняг. Е, ще дойдеш ли?
	— Предполагам, че ще трябва. Колко колеги от медиите ще има?
	— Гледай да не паднеш. Само ти.
	— Шегуваш се.
	— Изобщо не се шегувам. Казах ти, Бък. Той те харесва.
	— Каква е уловката?
	— Няма такава. Не поиска нищо. Дори не постави въпроса за по-благосклонно отразяване. Знае, че трябва да си обективен и честен. Медиите ще научат горещите новини на пресконференцията след това.
	— Явно няма да ми се размине. — Бък си даде сметка, че гласът му изобщо не звучи ентусиазирано.
	— Какво ти става, приятелю? Тук се прави история. Светът става такъв, какъвто винаги сме искали и сме се надявали да бъде.
	— Надявам се да си прав.
	— Прав съм. Карпатия поиска още нещо.
	— А, значи все пак _има_ уловка.
	— Не, не си задължен да го правиш. Ако не можеш, недей. Поканата за понеделник сутринта остава. Но той иска пак да види оная твоя приятелка, стюардеската.
	— Не я наричай стюардеска, Стив. Тя е старша стюардеса.
	— Добре де, все едно. Доведи я, ако можеш.
	— А защо той не я покани лично? Аз какво — да не съм сводник?
	— Стига бе, Бък. Не е това, което си мислиш. Човекът е самотен. Не може да тръгне по улиците да сваля мадами. Нали помниш, че ти ги запозна? Той ти има доверие.
	„И още как — помисли си Бък, — след като ме кани на тържествена среща преди официалната пресконференция.“
	— Ще я питам — каза той, — но не обещавам.
	— Разчитам на тебе, приятел.

	* * *

	Рейфърд Стийл изпитваше същото щастие както когато той самият взе решение да приеме Христос. Да вижда Клои засмяна, жадна да чете от Библията на Айрин, да може да се моли заедно с нея и да разговаря за всичко бе повече, отколкото някога беше мечтал.
	— Ето нещо, което трябва да направим — каза й той, — да ти намерим една Библия. Тази ще я скъсаш от четене.
	— Искам да се присъединя към вашата група в църквата. Искам да чуя всичко направо от Брус Барнс. Единственото нещо, което ме безпокои, е, че ще става още по-зле.
	Късно следобед се отбиха при Брус и той потвърди опасенията на Клои.
	— С голямо вълнение те приветствам и ти казвам добре дошла в нашето семейство. За съжаление обаче си права. Тежки дни очакват вярващите. И не само тях. Много се моля и мисля за това, какво трябва да направим като църква във времето до славното явяване на Христос.
	Клои бе нетърпелива да узнае всичко. Брус й прочете от Библията онези стихове, които го караха да вярва, че Христос ще се яви след седем години, когато свърши Голямата скръб.
	— Повечето християни ще имат мъченическа смърт, ще загинат във войни, ще измрат от глад, чума или при земетресения — поясни Барнс.
	Клои се засмя.
	— Не е смешно, разбира се — оправда се тя, — но може би трябваше да се позамисля, преди да се присъединя към групата. Ще ви е трудно да убеждавате хората да приемат вярата, ако това ви е рекламата.
	Брус направи недоволна гримаса.
	— Да, но другите възможности са много по-лоши. Всички ние пропуснахме първия път. Ако бяхме послушали близките си, сега можехме да сме с тях на небето. Не съм мечтал да умра в мъки през този период на ужасни изпитания, но бих предпочел това да стане сега, когато вече съм приел Бога. Животът на всички останали също е в опасност. Разликата между нас и тях е само тази, че ние имаме още един начин да умрем.
	— Като мъченици.
	— Точно така.
	Рейфърд слушаше и си мислеше как за толкова кратко време неговият свят се бе променил. Не бяха толкова отдавна дните, когато той, уважаван пилот, на върха на професионалната си кариера, затворен в черупката си, живееше своя фалшив живот. А сега ето го тук, седи в канцеларията на тая малка местна църква заедно с дъщеря си и един млад пастир и тайно обмислят как да оцелеят през седемте дълги години на изпитания след Грабването.
	— Имаме вече нашето ядро — продължаваше Брус. — А ти, Клои, си добре дошла при нас, ако си готова изцяло да се посветиш на делото ни.
	— А имам ли избор? — попита тя. — Ако това, което казваш, е вярно, няма време за шикалкавене.
	— Права си. Но аз обмислям и възможността да създадем една по-малка група вътре в ядрото. Трябват ми изключително смели и интелигентни хора. Нямам намерение да омаловажавам искрените намерения на останалите вярващи от църквата, особено на участниците в ядрото. Но някои от тях са възрастни, неуверени, плахи. Моля се да успеем да създадем един тесен кръг от хора, които искат нещо повече от това само да оцелеят.
	— Какво имаш предвид? Да настъпваме? — попита го Рейфърд.
	— Нещо такова. Лесно е да се крием тук, да изучаваме Библията, да анализираме какво става и да обмисляме как да не бъдем измамени. Добре е да се молим за Божиите свидетели, които идват от Израел. Хубаво е да знаем, че по света има още хиляди вярващи. Но нима поне една частица от вас не желае да се втурне в битката?
	Рейфърд слушаше с интерес, но не беше съвсем убеден в думите на Барнс. Клои бе по-запалена от него.
	— Едно дело, за което не просто да умреш, а и да живееш — каза тя.
	— Да!
	— Група, отряд, ударна сила — довърши тя мисълта си.
	— Точно така. Ударна сила.
	Очите на Клои блестяха от вълнение. Рейфърд обичаше нейната младост, нейната пламенност, готовността й да се посвети на една идея, която бе възприела само преди часове.
	— И как каза, че се нарича този период? — попита тя.
	— Голямата скръб — отвърна Брус. — Или това е време на изпитания.
	— Значи малката група вътре в ядрото ще бъде нещо като „зелени барети“ — елитен боен отряд, подготвен за настъпление. Ударна сила във времето на изпитанията.
	— Ударна сила — повтори Брус, като гледаше Рейфърд, а после стана и записа това наименование на големия лист върху стойката за карти.
	— Харесва ми. Няма грешка. Така ще е, изобщо няма да е забавно. Това ще е най-опасното дело, което човек може да избере. Ще изучаваме Библията, ще се готвим и ще говорим открито. И когато стане ясно кой е Антихриста, лъжепророкът, къде са злото и измамната религия, ние ще трябва да се изправим срещу тях и да ги оборим. Ще сме винаги на прицел. Онези християни, които ще се задоволят само да се крият по мазетата със своите Библии, може би ще избегнат всички изпитания, освен войните и земетресенията. Но за нас няма да е така. Ние ще трябва да изтърпим всичко.
	— Клои — продължи Брус, — ще дойде време, когато от последователите на Антихриста ще се изисква да носят знака на Звяра. Не се знае как точно ще изглежда този знак. Има всякакви теории, които го описват от татуировка до печат на челото, различим само с инфрачервени лъчи. Ние безспорно ще откажем да носим този знак и отказът ни сам по себе си ще бъде акт на неподчинение. Ще се окажем в позицията на незащитени хора, лишени от закрилата, която дава принадлежността към мнозинството. Все още ли искате да участвате в Ударната сила?
	Рейфърд кимна утвърдително и се усмихна, когато дъщеря му без всякакво колебание отвърна:
	— За нищо на света няма да пропусна това.

	* * *

	Два часа след като Рейфърд и Клои Стийл си тръгнаха, Бък паркира взетата под наем кола пред църквата „Нова надежда“ в Маунт Проспект, Илинойс. Изпитваше чувство на предопределеност, примесено със страх. Какъв ли ще се окаже този Брус Барнс? Как ли изглежда? Дали ще може от пръв поглед да разпознае кой не е християнин?
	Бък поседя известно време в колата, опрял чело на дланите си. Беше прекалено аналитичен, за да взема бързи решения. С години бе планирал как да напусне дома си и да продължи образованието си, а после да стане журналист. За семейството му това дойде като гръм от ясно небе, но за младия Камерън Уилямс то бе следваща логична стъпка към дългосрочните му цели.
	Това, което правеше в момента, не беше част от плановете му. Нищо от случилото се след злополучния полет до Лондон не съвпадаше с които и да било от предначертанията му. Имаше вродената способност да открива интересното и забавното в живота, но винаги преценяваше нещата от гледната точка на логиката и реда. Огнената стихия в Израел го бе разтърсила, но дори тогава той не спря да действа от позицията на реда. Имаше работа, положение, кариера. В Израел бе дошъл да изпълни журналистическа задача и макар да не бе очаквал, че за една нощ ще се превърне в известен военен кореспондент, това някак се вписваше в начина, по който бе подредил живота си.
	Но нищо не го беше подготвило за изчезванията и насилствената смърт на приятелите му. А и повишението, което неотдавна получи, също не бе част от неговия план. Сега пък статията, която подготвяше за различните теории и обяснения за последните събития, разпалваше в душата му пламък, за съществуването на който не бе подозирал. Чувстваше се сам, слаб, уязвим и все пак идеята да се срещне с Брус Барнс беше негова. Естествено, пилотът му я подхвърли, но той можеше да я подмине без всякакви угризения. Целта на това пътуване не бе да прекара няколко часа с хубавата Клои, а и чикагското бюро на „Глобъл Уикли“ можеше да почака. Знаеше, че е тук заради тази среща. Когато се отправи към църквата, Бък усети, че му прималява.
	Стана му приятно, когато видя, че Брус Барнс е на неговата възраст. Стори му се интелигентен и сериозен. У него имаше същата убеденост и страст, които бе забелязал у Рейфърд Стийл. Бък отдавна не бе влизал в църква. Тази изглеждаше доста безобидна, сравнително нова, чиста и добре подредена. Двамата с младия пастир се срещнаха в скромна канцелария.
	— Вашите приятели, семейство Стийл, ми казаха, че може да наминете — каза Барнс.
	Бък бе поразен от прямотата на този човек. В средите, в които се движеше, никой не би споделил с другите подобна информация. Но пастирът явно не възнамеряваше да изостря интереса на събеседника си. Тук нямаше нищо за криене. Чисто и просто, Бък имаше нужда от информация, а Брус бе готов да му я предостави.
	— Искам още сега да ви кажа, че познавам вашата работа и ценя таланта ви — започна Брус. — Но, да си призная, вече нямам време за дребните удоволствия и празните приказки, които ми бяха присъщи преди. Живеем в страшни времена, а аз имам послание и отговор за всеки, който търси истински. Предупреждавам всички от самото начало, че вече няма да се извинявам за онова, което ще кажа. Ако приемате тези уговорки, аз съм на ваше разположение.
	— Признателен съм ви, господине. — Бък бе изумен от собственото си вълнение и смирение. — Нямам представа колко време ще ми е нужно. Не съм дошъл по работа. Бих могъл, разбира се, да отразя гледната точка на един пастир в статията си, но хората и без това се досещат какво мисли един проповедник, особено ако на него се позовават и други интервюирани.
	— Като капитан Стийл например.
	Бък кимна.
	— Тук съм заради самия себе си и, честно да ви кажа, не мога да се ориентирам. До неотдавна не бих стъпил на място като това, а и не бих предположил, че тук може да се роди нещо с интелектуална стойност. Може би не приляга на един журналист да говори така, но искам да съм откровен с вас, както сте вие с мен. Капитан Стийл ми направи силно впечатление. Той е интелигентен, мислещ човек и е навлязъл във всичко това. Не знам. Вие също ми изглеждате умен. Просто искам да чуя какво ще ми кажете. Нищо повече.
	Брус разказа на Бък за себе си — как бе израснал в християнско семейство, бе учил в библейски колеж, оженил се беше за християнка и беше станал пастир. После каза, че познава живота на Христос и знае пътя към опрощението, както и към общението с Бога.
	— Мислех, че съм способен да взема най-доброто от двата свята. Но в Свещеното Писание ясно е казано, че не можеш да служиш на двама господари. Не може да вървиш по двата пътя. Тази истина обаче открих с цената на най-жестоката загуба.
	И той разказа на Бък как се бе лишил от семейството и приятелите си, от най-близките си хора. Докато говореше, плачеше.
	— Болката е толкова силна — каза той, — колкото бе в деня, когато се случи.
	После, както бе постъпил и Рейфърд предния ден, Брус обясни какъв е пътят към спасението. Бък започна да се изнервя и стана нетърпелив. Имаше нужда от почивка. Прекъсна Брус и го попита дали не иска да научи нещо повече за него.
	— Разбира се — насърчи го пастирът.
	Бък разказа накратко за себе си, като се съсредоточи главно върху руско-израелския конфликт и изминалата оттогава около година и два месеца.
	— Разбирам, че Бог се опитва да привлече вниманието ви — заключи Брус, след като го изслуша.
	— Да, и почти успя. Но трябва да ви кажа — предупреди Бък, — че няма да ме купите лесно. Всичко това е много интересно и звучи далеч по-правдоподобно от останалите теории, но не бих се впуснал така изведнъж в подобно нещо.
	— Никой не може насила да ви въвлече в това, господин Уилямс. Но ще ви повторя, че живеем в страшни времена. Не знаем колко време за размисъл ни остава.
	— Говорите като Клои Стийл.
	— А тя говори като баща си — усмихна се Брус.
	— Той пък вероятно говори като вас. Сега виждам защо всички вие смятате това решение за толкова неотложно, но както вече казах…
	— Разбирам — прекъсна го Брус. — Ако сега имате време, нека погледнем нещата от друг ъгъл. Вие сте интелигентен човек и можете да поемете цялата информация, преди да си тръгнете от тук.
	Бък се поуспокои. Боеше се, че Брус ще постави ребром въпроса и ще го накара да произнесе молитвата, за която Рейфърд и Клои му бяха споменали. Той приемаше, че ще стигне и дотам и това ще потвърди началото на промяната у него и на общуването му с Бога, с Когото никога дотогава не бе разговарял. Но още не бе готов. Поне така си мислеше. И нямаше да позволи да го принуждават.
	— Не се налага да се връщам в Ню Йорк преди понеделник сутринта — обясни той. — Така че тази вечер ще се възползвам от времето, което можете да ми отделите.
	— Нека не ви прозвучи прекалено черногледо, господин Уилямс, но аз вече нямам семейни задължения. Утре ще се срещна с ядрото от вярващи, а в неделя — с всички християни в църквата. Винаги сте добре дошъл. Колкото до тази вечер, мисля, че ще намеря достатъчно сили да издържа до полунощ.
	— На ваше разположение съм.
	През следващите няколко часа Брус се постара да разясни на Бък по-важните неща, свързани с пророчествата и последните времена. Журналистът беше слушал доста за Грабването и двамата свидетели, а знаеше и някои неща за Антихриста. Но когато Брус заговори за могъщата единна световна религия, която ще се зароди, и за така наречения миротворец, който всъщност ще докара война и кръвопролития, за Антихриста, който ще раздели света на десет царства, кръвта във вените на Бък застина. Той се умълча, престана да предизвиква Брус с въпроси и забележки. Само си записваше колкото може по-бързо.
	Дали да каже на този непосредствен и открит човек, че със сигурност Николае Карпатия е мъжът, за който пише в Свещеното Писание? Дали това не е просто съвпадение? Пръстите му затрепериха, когато чу предсказанията за седемгодишния договор между Антихриста и Израил, за построяването отново на храма и дори за Вавилон като столица на новия световен ред.
	Към полунощ Бък бе направо сломен. Ужасяващ страх се бе загнездил дълбоко в него. Нямаше начин Брус Барнс да знае за плановете на Карпатия, преди те да бъдат съобщени в следобедните новини. По едно време му дойде наум да обвини пастира, че е изградил цялата теория върху репортажа на Си Ен Ен, но дори да беше така, всичко това го имаше черно на бяло в Библията.
	— Гледахте ли новините днес? — реши да попита Бък.
	— Не, днес не — отвърна Барнс. — От обяд имам срещи и едва успях да хапна нещо малко преди вие да дойдете.
	Бък му разказа какво се бе случило в залата на ООН. Брус пребледня.
	— Значи затова светлинният бутон на телефона ми непрекъснато сигнализира, че ме търсят. Изключих звънеца, за да не ни безпокоят, но хората се опитват да се свържат с мен и да ми кажат какво става. Често го правят. Говорим за това какво ще се случи според библейските пророчества, кога ще настъпят определени събития, а после хората намират потвърждение.
	— Смятате ли, че Карпатия е този Антихрист?
	— Не виждам до какво друго заключение бих могъл да достигна.
	— Но аз действително вярвам на този човек.
	— А защо не? С повечето от нас беше така. Той не изтъква сам себе си, а мисли за добруването на народите. Скромен е, не се стреми към власт или водителство. Но е измамник и има силата да владее умовете на хората. Способен е да ги накара да приемат лъжата като истина.
	Тогава Бък каза на Брус за поканата да присъства на срещата преди пресконференцията с Карпатия.
	— Не бива да ходите — бе категоричен Брус.
	— Не мога да не отида — оправда се Бък. — Такъв шанс се случва веднъж в живота.
	— Простете — извини се Брус. — Нямам право да ви заставя, но нека ви предупредя какво следва. Ще ви моля да бъдете внимателен. Антихриста ще укрепи властта си с демонстрация на сила.
	— Той вече го направи.
	— Да, но по всичко личи, че докато дългосрочните споразумения, които иска да наложи, влязат в действие, ще минат години. А на него му е нужно да покаже мощта си сега. Какво ли ще предприеме, за да се укрепи така здраво, че никой да не му се противопоставя повече?
	— Нямам представа.
	— Без съмнение, той има скрити причини, за да иска да отидете на срещата.
	— Едва ли ще мога да му бъда полезен с нещо.
	— Ще можете, ако ви държи под контрол.
	— Но той не ме държи под контрол.
	— Ако той е злодеят, за когото се говори в Библията, едва ли има нещо, което да не е по силите му. Предупреждавам ви да не ходите там, без да сте взели предпазни мерки.
	— Имате предвид охрана?
	— Най-малкото охрана. Но ако Карпатия е Антихриста, готов ли сте да се изправите срещу него без Бога?
	Бък бе слисан. Този разговор бе твърде странен и без да си задава въпроса дали Брус не използва всички средства, за да го убеди да приеме вярата. Несъмнено въпросът бе искрен и логичен, но Бък почувства натиск върху себе си.
	— Разбирам какво имате предвид — каза бавно той, — но смятам, че няма да се поддам на хипноза или нещо подобно.
	— Господин Уилямс, вие естествено ще постъпите както намерите за добре, но ви умолявам да ме послушате. Ако отидете на онази среща без да сте приели Бога, вие ще бъдете в смъртна опасност.
	Брус разказа на Бък за разговора си с Рейфърд и Клои Стийл и за това, как заедно са стигнали до идеята за отряда Ударна сила.
	— Това е група решителни хора, които смело ще се противопоставят на Антихриста. Не очаквах, че истинската му същност ще се открои толкова скоро.
	Идеята за ударен отряд разбуди у Бък нещо дълбоко и отдавна забравено. Пренесе се обратно във времето, когато като млад журналист вярваше, че има силата да промени света. По цели нощи стояха будни с колегите си и мечтаеха как ще имат смелостта и решимостта да се противопоставят на потисничеството, на диктатурата, на фанатизма. Но с годините, докато събираше овациите за журналистиката си, Бък бе изгубил своя плам и енергията си. По талант и известност той вече надминаваше същите тези колеги, но макар все още да му се искаше да се бори за справедливост, вече го нямаше ентусиазмът, с който преди защитаваше принципа „един за всички — всички за един“.
	Подобни идеи привличаха идеалиста, бунтаря у него. Не си струваше обаче да повярва в Христос само заради вълнуващата възможност да се присъедини към малък приятелски кръг.
	— Смятате ли, че утре бих могъл да участвам в събирането на вашето ядро? — попита той.
	— Опасявам се, че не — отвърна Брус. — Сигурен съм, че ще ви е интересно, и вярвам, че това ще ви помогне да вземете решение. Но тази среща се прави в много тесен кръг. Истината е, че ще им говоря за същото, за което разговаряхме двамата тази вечер. За вас това ще е просто повторение.
	— А църковната служба в неделя?
	— Там сте добре дошъл. Но трябва да ви предупредя, че темата ще бъде същата както всяка неделя. Слушали сте за нея от Рейфърд Стийл, а и от самия мен. Но ако това ще ви помогне, заповядайте и вижте колко много са търсещите и намиращите при нас. Вероятно, както и в последните две недели, ще има места само за правостоящи.
	Бък се изправи и се протегна. Отдавна бе минало полунощ и той се извини на Брус, че го е задържал толкова дълго.
	— Излишно е да се извинявате — каза пастирът. — Такава ми е работата.
	— А откъде мога да намеря една Библия?
	— Може да я получите от мен.

	* * *

	На следващия ден ядрото с вълнение и ентусиазъм посрещна най-новия си член Клои Стийл. Групата прекара по-голямата част от деня в анализ на последните новини. Обсъждаха и вероятността Николае Карпатия да е Антихриста. Никой не можа да посочи доводи срещу тази теза.
	Брус им разказа за Бък Уилямс, без да го назовава по име или да споменава за познанството му с Рейфърд и Клои Стийл. И докато групата се молеше за неговата безопасност и за душата му, Клои тихичко си поплака.


>	Двадесет и четвърта глава

	Бък прекара съботния ден в усамотение в и без друго празната редакция на чикагското бюро. Опита се да започне да пише статията си за изчезванията и теориите, свързани с тях. Но мислите му все кръжаха около Карпатия и се питаше как да покаже в материала си, че този човек отговаря напълно на библейското пророчество.
	За щастие можеше да отложи написването на тази част след като изчака да мине важният ден понеделник.
	Около обяд успя да се свърже със Стив Планк в хотел „Плаза“ в Ню Йорк.
	— Ще дойда в понеделник сутринта — обеща Бък, — но няма да поканя Хати Дърам.
	— А защо не? Просто една малка услуга. Като между приятели.
	— Между теб и мен?
	— Между Ник и теб.
	— Вече е Ник, така ли? Ами ние с него всъщност не сме толкова близки. Пък аз и не правя подобни услуги дори на приятели.
	— Дори и на мен?
	— Щях да ти я уредя, Стив, ако бях сигурен, че ще проявиш към нея нужното уважение.
	— Ама наистина ли няма да направиш това за Карпатия?
	— Не, няма. Тогава сигурно вече не съм поканен.
	— Няма да му кажа за твоя отказ.
	— А как ще му обясниш защо не е дошла?
	— Сам ще я поканя, пъзльо такъв.
	Бък не каза на Стив, че има намерение да предупреди Хати да не отива на срещата. Попита само дали ще може да вземе още едно интервю от Карпатия, преди да започне работа върху материала за него.
	— Ще видя какво мога да направя. Ти ми отказваш една нищо и никаква услуга, а после искаш да ти помогна да се добереш до него!
	— Нали каза, че той ме харесва. А и аз ще напиша цяла статия за него. Това му е нужно.
	— Ако вчера си гледал телевизия, трябва вече да си разбрал, че не той има нужда от нас, а ние — от него.
	— Наистина ли? А не си ли попадал на теории, които свързват появата му с библейските предсказания за последните времена?
	Не последва отговор.
	— Стив?
	— Чувам те.
	— Е, не си ли срещал някой, който доста точно отговаря на описанието на злодея от Откровението?
	Планк не отвърна нищо.
	— Ало! Стив!
	— Още те чувам.
	— Хайде, приятелю. Ти си прессекретарят. Знаеш всичко. Как ще отговори, ако го застрелям с подобен въпрос?
	Мълчанието от другата страна продължи.
	— Недей така, Стив. Не искам да кажа, че аз мисля така или че това е мнението на някой, който разбира или има влияние. Пиша статия за изчезванията и се сблъсквам с какви ли не религиозни схващания. Досега никой никъде не е правил подобни сравнения.
	Когато и този път Стив не отвърна нищо, Бък просто погледна часовника си, решен да дочака отговор. След около двадесет секунди красноречиво мълчание Стив каза кротко:
	— Бък, отговорът ми е много кратък въпрос: готов ли си?
	— Готов съм.
	— Статън Айланд.
	— Да не би да искаш да ми кажеш, че…?
	— Не споменавай имена, Бък! Никога не се знае кой може да те подслушва.
	— Значи ме заплашваш…?
	— Не те заплашвам. Предупреждавам те. Или да кажем, че те предпазвам.
	— Нека ти напомня, Стив, че аз не съм от тези, дето лесно се предупреждават. Знаеш го, нали? Още от времето, когато работехме заедно и ти смяташе, че съм най-добре обучената хрътка, която си пращал на лов за сензации.
	— Само не се опитвай да душиш не там, където трябва.
	— Тогава ще те попитам още нещо, Стив.
	— Само по-внимателно, моля те.
	— Искаш ли да говорим по друг телефон?
	— Не, Бък. Просто искам да внимаваш какво говориш, за да мога и аз да внимавам.
	Бък започна бясно да драска върху лист хартия.
	— Да, така е справедливо — каза той, докато пишеше: „Кой е отговорен за смъртта на Ерик Милър — Карпатия или Стонагъл?“. — Искам да знам следното: защо смяташ, че трябва да стоя далеч от ферибота — заради този, който го управлява, или заради този, който осигурява горивото?
	— Заради втория — отсече без колебание Стив.
	Бък огради името на Стонагъл.
	— В такъв случай според теб човекът зад кормилото дори и не предполага какво върши заради него снабдителят с гориво.
	— Точно така.
	— Значи ако някой се опита да се доближи прекалено до водача, то той няма да успее. А водачът дори няма да знае за това.
	— Пак улучи.
	— Ами ако той разбере?
	— Ще предприеме нещо.
	— Точно на това се надявам и то скоро.
	— Не мога да коментирам.
	— Би ли ми казал за кого всъщност работиш?
	— Работя за този, за когото мислиш, че работя.
	Какво ли може да означава това? Карпатия ли има предвид, или Стонагъл? Как да накара Стив да се изясни, след като той говори от хотел „Плаза“ по телефон, който може би се подслушва?
	— Работиш за бизнесмена?
	— Разбира се.
	На Бък направо му идеше да се убие. Това може да бъде и Карпатия, и Стонагъл.
	— Наистина ли? — попита, като се надяваше да чуе още нещо.
	— Моят шеф планини повдига, нали? — помогна му Стив.
	— Така си е. — Този път Бък огради името на Карпатия. — Сигурно си доволен от това, което става в последно време.
	— Така е.
	Бък надраска върху листа с бележките си: „Карпатия. Последните времена. Антихриста?“.
	— И твърдиш недвусмислено, че другият проблем, който поставих, носи риск и в същото време е пълна боза?
	— Направо бълвоч.
	— Значи според теб не бива дори да зачеквам тази тема пред него, независимо от факта, че съм журналист и пиша статия, която отразява всички възможни обяснения и поставя трудни въпроси?
	— Ако знаех, че смяташ да споменеш това, нямаше да подкрепя нито интервюто, нито статията ти.
	— Ехе, колко бързо се превърна в бюрократ!

	* * *

	След срещата на ядрото Рейфърд Стийл и Брус Барнс разговаряха насаме. Пастирът разказа на пилота за срещата си с Бък.
	— Нямам право да обсъждам поверителна информация — подхвана Брус, — но има само едно нещо, което ми пречи да съм напълно сигурен, че този Карпатия е Антихриста. Не мога да свържа нещата географски. Почти всички уважавани от мен автори, които пишат за последните времена, смятат, че Антихриста ще дойде от Западна Европа, може би от Гърция, Италия или Турция.
	Рейфърд не разбираше какво има предвид Брус.
	— Сигурно си забелязал, че Карпатия не прилича на румънец. Повечето от тях не са ли тъмнокоси? — опита се да изясни той.
	— Точно така. Нека да позвъним на господин Уилямс. Той ми остави телефонния си номер. Питам се какво ли знае още за Карпатия.
	Брус набра номера и включи микрофона.
	— Рей Стийл е при мен — каза той, когато журналистът се обади.
	— Здравейте, капитане.
	— Тук проучваме един въпрос — продължи Брус — и ударихме на камък.
	Той се опита да обясни на Бък какво са открили и го помоли за още информация около произхода на румънеца.
	— Роден е в един от най-големите университетски градове в Румъния, Клуж…
	— Така ли? Мислех, че е от планински район, нали разбирате, заради името му.
	— Името му? — повтори като ехо Бък и направи няколко драскулки в бележника си.
	— В смисъл че носи името на планината — Карпатите. Или това име означава и нещо друго?
	Бък стана от стола си. Изведнъж му проблесна. Стив се бе опитал да му каже, че работи за Стонагъл, а не за Карпатия. Естествено, че новите делегати в ООН ще се чувстват задължени на Стонагъл, защото той ги е представил на Карпатия. А може би Антихриста е Стонагъл? Откъде води началото си неговото потекло?
	— Всъщност — опита се да се концентрира Бък — може и да носи името на планината, но е роден в Клуж, а прадедите му са били римляни. Оттам идват русата коса и сините очи.
	Брус благодари и попита дали ще се видят на другия ден в църквата.
	— Не съм решил още — отвърна Бък.
	Рейфърд усети в отговора му разсеяност и нежелание да се обвързва.

	* * *

	„Да — каза си Бък, докато затваряше, — със сигурност ще съм там.“ Искаше да събере колкото се може повече информация, преди да се върне в Ню Йорк, за да напише статията, която може би ще му коства кариерата и дори живота. Не знаеше истината, но досега не беше се отказвал да я търси. Няма да го направи и този път. Позвъни на Хати Дърам.
	— Хати — започна той, — ще ти се обадят, за да те поканят в Ню Йорк.
	— Вече ми се обадиха.
	— Искаха аз да те потърся, но им казах да си те поканят сами.
	— Така и направиха.
	— Искат да посетиш отново Карпатия следващата седмица и да му правиш компания за известно време, ако си свободна.
	— Знам, свободна съм и ще отида.
	— Съветвам те да не се съгласяваш.
	Тя се изсмя.
	— Да бе. Да откажа среща с най-влиятелния мъж в света? Едва ли.
	— Така бих те посъветвал.
	— И по каква причина?
	— Защото според мен не си такова момиче.
	— Първо, не съм момиче. С теб сме почти на една възраст. А и нямам нужда от родителски надзор или попечителство.
	— Говоря ти като приятел.
	— Ти не си ми приятел, Бък. Очевидно дори не ме харесваш. Опитах се да те пусна на момиченцето на Рейфърд Стийл, а на тебе не ти стигна мозък дори това да схванеш.
	— Хати, може би всъщност не те познавам добре. Но не ми приличаш на жена, която ще позволи на един непознат да се възползва от нея.
	— И ти си ми също толкова непознат, но се опитваш да ме учиш какво да правя.
	— Значи всъщност си такава? Може би като не поисках да ти предам поканата, замалко щях да те лиша от нещо, което би ти било приятно.
	— Вярвай си.
	— Не мога да те разубедя.
	— Даже не се и опитвай — отвърна тя и затвори.
	Бък поклати глава и се облегна назад, като държеше бележника пред себе си. „Моят шеф планини повдига — припомни си той думите на Стив. — Карпатия е планината, а Стонагъл е този, който я повдига, раздвижва, тресе. Стив смята, че той се е заел много здраво. Стив е не само прессекретар на най-влиятелния мъж в света, както съвсем точно го нарече Хати, но в действителност е свързан и с човека, който стои зад него.“
	Бък се запита как ли биха постъпили Рейфърд и Клои, ако знаеха, че Хати е поканена за няколко дни в Ню Йорк, за да прави компания на Карпатия. В крайна сметка реши, че това не е нито негова, нито тяхна работа.

	* * *

	На следващата сутрин Рейфърд и Клои чакаха Бък до последната минута, но църквата се напълни и не можеха повече да му пазят място. Когато Брус започна да говори, Клои побутна баща си да погледне през прозореца към алеята пред главния вход. Там сред малка група хора стоеше Бък и слушаше пастира по високоговорителя. Рейфърд вдигна победоносно стиснатия си юмрук и прошепна на Клои:
	— Питам се за какво ли ще се помолиш тази сутрин.
	Брус пусна отново видеокасетата с посланието на предишния пастир, разказа за себе си и как бе изгубил семейството си, говори накратко за пророчествата, прикани хората да приемат Христос и накрая предостави микрофона за лични свидетелства. Както стана и предишните две недели, хората се втурнаха напред, наредиха се на опашка и чакаха до един часа следобед, нетърпеливи да разкажат как най-сетне са повярвали в Христос.
	Клои сподели с баща си, че иска да говори първа, както бе направил той. Но докато успее да си проправи път от задните редове на балкона, всъщност се озова сред последните. Тя разказа своята история, като спомена за знака, който според нея й е изпратил Бог — един приятел, ненадейно седнал до нея в самолета. Рейфърд не виждаше Бък, а знаеше, че и тя в момента не може да го види.
	Когато събранието свърши, двамата с Клои излязоха от църквата, за да потърсят младия журналист, но той си беше тръгнал. Отидоха на обяд с Брус, а щом се прибраха вкъщи, Клои намери на входната врата бележка от Бък.
C>
	Не мисли, че не искам да ти кажа довиждане. Всъщност наистина не ти го казвам. Ще се върна по работа или просто за да те видя, ако ми позволиш. В момента, както знаеш, трябва да премисля много неща и, честно казано, не бих искал влечението ми към теб да влияе на размишленията ми. А то непременно ще повлияе. Клои, ти си прекрасен човек и разказът ти ме развълнува до сълзи. Вече ми беше разказала всичко това, но да го чуя на това място и при тези обстоятелства бе прекрасно. Ще направиш ли за мен нещо, за което не съм молил никого досега? Ще се молиш ли за мен? Скоро ще ти се обадя или ще дойда да те видя. Обещавам.
@	Бък
C$

	* * *

	По пътя на връщане Бък се почувства по-самотен от всякога. Самолетът беше пълен с пътници, но той не познаваше никого. Почете малко от Библията, която Брус му даде, и това накара жената до него да започне да му задава въпроси. От начина, по който й отговаряше, тя разбра, че не му се общува. Не искаше да бъде груб, но и нямаше намерение да заблуждава когото и да било със своите недостатъчни познания.
	През нощта сънят бягаше от него. Все пак реши да не си позволява разходки из стаята. На сутринта му предстоеше среща, на която бе предупреден да не отива. Брус Барнс изглеждаше напълно убеден, че ако Николае Карпатия е Антихриста, Бък поема риска мозъкът му да бъде промит, мислите му да се окажат обсебени, да бъде хипнотизиран или дори нещо по-лошо.
	Докато на сутринта лениво вземаше душ и се обличаше, стигна до заключението, че беше изминал доста дълъг път, докато се убеди, че не може да не разгледа нещата и от позицията на вярата. Първоначалното му изумление от хората, които смятаха, че близките им са отишли на небето, беше прераснало в убеждение, че много от случващите се събития са предсказани в Библията. Помисли си, че вече не изпитва учудване или съмнение. Няма друго обяснение за появата на двамата свидетели в Йерусалим. Нито пък за изчезванията.
	И като връх на всичко беше тая работа с Антихриста, който успява да подведе и измами милиони хора… За Бък въпросът вече не беше дали това трябва да се приема преносно или буквално. Отдавна бе преодолял тези колебания. Сега трябваше да реши кой всъщност е Антихриста — Карпатия или Стонагъл. Склонен бе да приеме, че е Стонагъл.
	Преметна чантата си през рамо и за малко да се изкуши да вземе пистолета от нощното шкафче. Знаеше, че е безсмислено, защото никога нямаше да успее да го прекара през металния детектор. Така или иначе, усещаше, че не това е защитата, която му е нужна. Трябваше да опази ума и духа си.
	През целия път към седалището на ООН Бък агонизираше. „Моля ли се всъщност? — запита се той. — Дали това не е молитвата, за която говореха толкова хора в църквата вчера? Бих ли се помолил просто за да се предпазя от магиите и делириума?“ Реши, че човек не може да стане вярващ само за да има нещо като талисман против заклинания. Това би профанизирало нещата. Бог със сигурност не действа така. И ако можеше да се вярва на Брус Барнс, през този период вярващите няма да са по-добре защитени от всички останали. Страшно много хора ще измрат през следващите седем години, независимо дали са християни или не. Въпросът обаче е къде ще отидат.
	Бък реши, че има само една причина да поиска да се промени — ако действително повярва, че може да бъде опростен и да стане част от Божия народ. За него Бог се бе превърнал в нещо повече от природна сила или чудотворец, какъвто Му се стори онази нощ под небето на Израел. Единственото смислено обяснение беше, че ако Бог е създал хората, Той непременно ще поиска да се свърже с тях, да общува с тях.
	Бък влезе в сградата на ООН и си проби път сред множеството репортери, които вече се събираха за предстоящата пресконференция. От лимузините се изсипваха високопоставени личности, а тълпата чакаше зад полицейския кордон. Сред хората близо до вратата Бък видя Стантън Бейли.
	— Какво правите тук? — попита журналистът, като в същия момент си даде сметка, че от пет години не беше виждал Бейли извън сградата на редакцията.
	— Ами просто се възползвам от положението си, за да присъствам на тази пресконференция. Гордея се, че си поканен на предварителната среща. Гледай да запомниш всичко. Благодаря ти, че ми изпрати черновата на статията си за изчезванията. Знам, че имаш още много работа по нея, но началото е страхотно. Ще успееш.
	— Благодаря — каза Бък, когато Бейли го поздрави с вдигнат нагоре палец. Помисли си, че ако това се бе случило само преди месец, щеше тихичко да се изкиска на стареца и да сподели с колегите си за какъв идиот работи. Сега изпитваше странно чувство на благодарност за поощрението. Бейли нямаше и най-малка представа какво преживява Бък.

	* * *

	Клои Стийл сподели с баща си намерението си идния понеделник най-после да се запише в местния колеж.
	— Мислех също — каза тя — да се опитам да се обадя на Хати и да обядваме заедно.
	— Бях останал с впечатлението, че тя не те интересува — учуди се Рейфърд.
	— Така е, но това не е извинение. Тя дори не знае какво се случи с мен. Не отговаря на телефона. Имаш ли някаква представа за графика й?
	— Не, но ще погледна моя. Ще видя дали днес има полет.
	На запитването на Рейфърд отговориха, че Хати не само не лети днес, а и си е взела едномесечен отпуск.
	— Странно — каза той на Клои. — Може би има семейни проблеми и е заминала за родния си град.
	— А може би просто има нужда от малко свободно време — предположи Клои. — Ще й се обадя по-късно, когато изляза из града. А ти какво ще правиш днес?
	— Обещах на Брус да намина покрай него, за да гледаме заедно пресконференцията на Карпатия.
	— В колко часа ще бъде?
	— Мисля, че в десет.
	— Добре, ако не отида с Хати на обяд, може да дойда и аз.
	— При всички случаи ни се обади, мила. Ще те чакаме.

	* * *

	Бък взе пропуска си от гишето за информация във фоайето на сградата на ООН. Упътиха го към една конферентна зала близо до кабинета, в който вече се беше преместил Николае Карпатия. Пристигна поне двайсет минути по-рано, но когато излезе от асансьора, се почувства сам сред тълпата. Не видя никой познат, докато крачеше по дългия коридор от стъкло и стомана, водещ към залата, където се бяха разположили Стив, десетимата новоназначени посланици, представляващи постоянните членове на новия Съвет за сигурност, няколко помощници и съветници на новия генерален секретар, между които Розенцвайг, Стонагъл, неколцина от международното братство на финансистите, и, разбира се, самият Карпатия.
	Бък винаги е бил енергичен и уверен. На околните правеха впечатление устремът и решителността, с които се заемаше със задачите си. Сега походката му бе вяла и несигурна, с всяка следваща крачка ужасът у него растеше. Светлините сякаш помътняха, а стените се наклониха към него и го притиснаха. Пулсът му се ускори и усети, че предстои да се случи нещо лошо.
	Този парализиращ страх му напомни за Израел, когато мислеше, че ще умре. А сега близо ли е до смъртта? Не можеше да си представи опасността като физическа заплаха, макар да му бе ясно, че хората, които се бяха изпречили на пътя на Карпатия или по-точно на пътя на Стонагъл, бяха вече мъртви. Дали и той няма да стане една от жертвите във веригата, която започваше с румънския конкурент в търговията на Карпатия преди години и продължаваше с Дърк Бъртън и Алан Томпкинс, та до Ерик Милър?
	Не, знаеше, че всъщност не се бои от смъртта. Поне не в този момент и не тук. Колкото повече се доближаваше до залата за конференции, толкова по-осезаема бе отблъскващата сила на злото, което това място въплъщаваше. Без да съзнава, Бък започна да се моли безмълвно: „Господи, бъди с мен. Защити ме“.
	Но не почувства облекчение. Нещо повече, мисълта за Бога дори усили усещането за злото. Спря се на десетина крачки пред отворената врата и макар да чу смях и закачливи подмятания, бе почти парализиран от мрака, който обграждаше всичко наоколо. Искаше да е някъде другаде, където и да е, само не тук. Но знаеше, че вече не може да се върне. В тази зала се бяха събрали новите водачи на обединения свят и всеки нормален човек би дал мило и драго, за да присъства сред тях.
	Бък осъзна, че всъщност иска вече да е бил тук. Щеше му се всичко да е приключило, да е видял посрещането на новите делегати, да е чул приветствията и кратките речи при поемането на задълженията, както е прието в подобни случаи, и вече да работи върху репортажа си.
	Опита се да събере сили, за да влезе. Беше оглушал, чуваше само собствените си мисли. Отново призова Бога, но се почувства като страхливец, свил се в леговището си да се моли. През почти целия си живот беше пренебрегвал Бога. Но сега, когато страданието и болката идваха от най-мрачните дълбини на душата му, бе принуден да падне на колене.
	И все пак още не принадлежеше на Бога. Все още не. Знаеше добре това. Преди да приеме вярата, Клои се беше молила за някакъв знак от Него и Той й го бе дал. А защо да не отговори и на зова на Бък за малко мир и спокойствие?
	Остана закован на мястото си, докато Стив не го забеляза.
	— Бък! Почти сме готови да започваме. Хайде, влизай!
	Изпита панически ужас.
	— Стив, трябва да ида до тоалетната. Имам ли минута-две?
	Стив хвърли поглед на часовника си и отвърна:
	— Имаш пет. А като се върнеш, сядаш направо там.
	И той посочи стол до един от ъглите на разположени под формата на квадрат маси. На журналиста у Бък това му хареса. Идеална позиция за наблюдение. Погледът му се стрелна по табелките с имената, подредени пред всяко място. Щеше да седи срещу главната маса, където точно до Стонагъл се бе разположил Карпатия. А може би Стонагъл седеше на председателското място? От другата страна на Карпатия Бък забеляза табелка с набързо надраскан на ръка надпис: „Личен сътрудник“.
	— Това ти ли си? — попита той Стив.
	— Не — и Планк му посочи ъгловото място срещу неговия стол.
	— Тод-Котран тук ли е? — продължи да разпитва Бък.
	— Разбира се. Ето го там.
	Британецът изглеждаше незначителен в светлосивия си костюм. Но пред него стояха Стонагъл в тъмносиво и Карпатия, безупречен в черния си костюм, с бяла риза, вратовръзката в електрик и златна карфица на нея. Видът му накара Бък да потръпне, но Карпатия му показа бляскавата си усмивка и му махна с ръка да се приближи. Бък отвърна с жест, че ще дойде след малко.
	— Остават ти само четири минути — предупреди го Стив. — Действай!
	Бък остави чантата си в ъгъла до едрия белокос мъж от охраната, махна на стария си познайник Хаим Розенцвайг и с бързи крачки се отправи към тоалетната. Сложи едно кошче за боклук отпред, влезе и се заключи. Облегна се на вратата, мушна ръце дълбоко в джобовете си, отпусна брада върху гърдите си и в съзнанието му изплуваха думите на Брус, че би могъл да разговаря с Бога така, както говори с приятел.
	— Господи — промълви, — нужен си ми. Не само за тази среща.
	И докато се молеше, повярва. Това не беше просто проба, някакъв колеблив опит. Той не просто се надяваше или опипваше почвата. Бък знаеше, че сам разговаря с Бога. Призна, че Той му е нужен. Даваше си сметка, че е изгубен и грешен като всички останали. Не изричаше точно молитвата, която бе чул от другите, но когато приключи, бе изминал същия път и най-важната стъпка беше направена. Бък не бе от хората, които лесно се впускат в каквото и да било. Добре знаеше, че няма връщане назад.
	Запъти се обратно към залата. Този път вървеше по-бързо, но, странно — не се чувстваше по-уверен от преди. Сега молитвата му не бе за смелост или спокойствие. Беше се молил за собствената си душа. Предварително нямаше представа какво ще изпитва, но не бе очаквал този незаглъхващ ужас.
	Ала у него вече нямаше колебание. Когато влезе, всички бяха по местата си — Карпатия, Стонагъл, Тод-Котран, Розенцвайг, Стив, финансистите, посланиците. И един човек, когото Бък най-малко бе очаквал да види тук — Хати Дърам. Не откъсваше очи от нея, онемял, докато тя заемаше мястото си до Николае Карпатия като негов личен сътрудник. Младата жена му намигна, но той не реагира. Отиде бързо до охраната, с кимване благодари, взе от чантата си само един бележник и седна на мястото си.
	Въпреки че важното решение, до което бе стигнал, не предизвика у него някаква особена промяна, Бък все по-ясно усещаше, че тук става нещо. За него вече нямаше никакво съмнение, че Антихриста от Библията сега е в тази зала. Независимо от всичко, което знаеше за Стонагъл и за машинациите му в Англия, независимо от чувствата, които го обземаха при вида на самодоволната му физиономия, докато наблюдаваше как Карпатия заема мястото си, Бък позна истинския, дълбоко прикрития, мрачния дух на злото. Николае изчака всички да насядат, а после се изправи и зае позата на подчертано превъзходство.
	— Господа… госпожице — започна той, — това е един важен миг. Само след няколко минути ще се изправим пред репортерите и ще им представим онези от вас, на които ще се падне честта и задължението да създадат новия световен ред и да ни поведат към златна ера. Цялото човечество се обедини и пред нас е най-неотложната задача и най-благоприятната възможност, съществувала някога пред хората.


>	Двадесет и пета глава

	Николае Карпатия придърпа стола си и тръгна край масите, за да поздрави лично всеки от присъстващите. Назоваваше ги по име, молеше ги да станат, ръкуваше се с тях и ги целуваше по двете бузи. Пропусна Хати. Първият в този своеобразен ритуал бе новият британски представител.
	— Господин Тод-Котран — започна Карпатия, — вие ще представлявате Великобританските щати, които сега обхващат по-голямата част от Западна и Източна Европа. Приветствам ви като член на нашия екип и ви предоставям всички права и пълномощия, които произтичат от новия ви пост. Надявам се, че ще оправдаете нашето доверие, като докажете с мъдрост и последователност, че сте достоен за тази длъжност.
	— Благодаря ви, господине — отвърна Тод-Котран и седна, а Карпатия продължи нататък. Както англичанинът, така и мнозина други от присъстващите останаха доста учудени, когато Николае повтори буквално същите думи и даде абсолютно същата титла — посланик на Великобританските щати — на следващия поред, един британски финансист. Тод-Котран се усмихна с разбиране. Очевидно Карпатия просто бе допуснал грешка. Сигурно е искал да каже, че човекът ще бъде финансов съветник. Но Бък не бе чувал досега румънецът да прави такива неволни грешки.
	Карпатия обиколи всички присъстващи, наредени около четириъгълника от маси, и каза на всеки от тях абсолютно същите думи, като променяше само имената и титлите. Посланието се променяше съвсем малко, когато той се обръщаше към личните си помощници и съветници.
	Когато Карпатия се приближи до Бък, журналистът сякаш се поколеба. Малко се забави, докато стане, сякаш не бе сигурен, че и той трябва да се включи. Но Николае с топла усмивка го подкани да се изправи. Бък едва видимо се залюля, като се стараеше да придържа с едната си ръка бележника и химикалката, докато с другата се ръкуваше с тържествения Карпатия. Румънецът хвана ръката му здраво и я разтърсваше, докато декламираше. Погледна Бък право в очите и му заговори със сдържан авторитет:
	— Господин Уилямс, приветствам ви като член на нашия екип и ви предоставям всички права и пълномощия, които произтичат от новия ви пост…
	Това пък какво беше? Бък не го очакваше, а се почувства толкова обнадежден, толкова поласкан. Но нали не участваше в никакъв екип и никакви права или пълномощия не можеха да му се предоставят? Едва забележимо поклати глава, за да даде знак на Карпатия, че пак се е объркал и вероятно го взема за някой друг. Но Николае му кимна и още по-сърдечно му се усмихна, като продължаваше да го гледа право в очите. Знаеше какво прави.
	— Надявам се, че ще оправдаете нашето доверие, като докажете с мъдрост и последователност, че сте достоен за тази длъжност.
	Бък изпита желание да се изправи гордо и да благодари на своя наставник, на своя водач за честта, която му оказва. Но не, не бива! Той не работи за Карпатия, а е независим журналист. Не е нито привърженик, нито последовател, а със сигурност не и наемен служител на Николае. Само благодарение на духа си се сдържа да не каже, както всички останали: „Благодаря ви, господине“. Виждаше и усещаше злото у този човек и едва устоя на порива да го посочи пред всички и да извика „Антихрист“. Но в себе си чуваше този вик.
	Николае продължаваше да го гледа, да му се усмихва и да стиска ръката му. След неловко мълчание сред присъстващите се чу кискане и Карпатия каза:
	— Добре си дошъл, мой малко притеснен и онемял приятелю.
	Всички се засмяха и заръкопляскаха, докато Карпатия го целуваше по двете бузи. Но Бък не се усмихна. Нито благодари на генералния секретар. Жлъч се надигна в гърлото му.
	Докато Карпатия продължаваше този ритуал, Бък си даде сметка какво бе изтърпял. Само благодарение на Бога беше успял да се спаси от мрежите на този измамник. Четеше по лицата на останалите колко поласкани се чувстват, че са се издигнали в редиците на силните и властимащите. Дори Хаим Розенцвайг бе като тях. Хати пък сякаш се разтапяше в присъствието на Карпатия.
	Брус Барнс го умоляваше да не ходи на тази среща. Сега Бък разбираше защо. Ако бе дошъл неподготвен, ако Брус, Клои и вероятно капитан Стийл не се бяха молили за него, кой знае дали щеше да вземе навреме това решение и да се посвети на Христос, за да може да устои на изкушението да влезе във властта.
	По време на цялата церемония Стив съпровождаше Карпатия и щеше да се пукне от гордост. Николае поздрави всички в залата, с изключение на човека от охраната, Хати и Джонатан Стонагъл. Когато се върна на мястото си се обърна първо към младата жена.
	— Госпожице Дърам — започна той, като взе и двете й ръце, — вие ще бъдете мой личен сътрудник, но за съжаление ще трябва да загърбите една звездна кариера в авиацията. Приветствам ви като член на нашия екип и ви предоставям всички права и пълномощия, които произтичат от новия ви пост. Надявам се, че ще оправдаете нашето доверие, като докажете с мъдрост и последователност, че сте достойна за тази длъжност.
	Бък се опита да улови погледа на Хати и да я предупреди да внимава, но тя не можеше да откъсне очи от новия си шеф. Може би самият Бък бе виновен за това? Той първи я бе представил на Карпатия. Дали още бе възможно да се добере до нея? Дали щеше да го изслуша? Огледа се наоколо. Всички зяпаха с блажени усмивки как тя изля най-сърдечните си благодарности и отново седна.
	С театрална осанка Карпатия се обърна към Джонатан Стонагъл, който се изправи царствено с многозначителна усмивка.
	— От къде да започна, Джонатан, приятелю мой? — каза Карпатия, а Стонагъл наведе глава в знак на благодарност.
	Чу се одобрителен шепот. Да, това бе най-важният човек в залата. Карпатия взе ръката на Стонагъл в своята и започна официално:
	— Господин Стонагъл, за мен вие значехте повече от всеки друг на земята.
	Стонагъл вдигна глава, усмихна се и погледите им се срещнаха.
	— Приветствам ви като член на нашия екип и ви предоставям всички права и пълномощия, които произтичат от новия ви пост.
	Стонагъл се сепна. Явно нямаше никакво желание да бъде част от екипа, да го приветства човекът, когото той самият бе направил президент на малка балканска страна, а сега и генерален секретар на ООН. Усмивката му застина, после съвсем изчезна, а Карпатия продължи:
	— Надявам се, че ще оправдаете нашето доверие, като докажете с мъдрост и последователност, че сте достоен за тази длъжност.
	Вместо да благодари, Стонагъл издърпа ръката си и стрелна с гневен поглед младия мъж. Карпатия не спираше да го гледа втренчено право в очите и му заговори с още по-топъл и мек тон:
	— Господин Стонагъл, можете да седнете.
	— Не, няма да седна!
	— Господине, пошегувах се малко за ваша сметка, защото бях сигурен, че ще ме разберете.
	Стонагъл се изчерви. Изглежда съжаляваше, че бе реагирал прекалено остро.
	— Извини ме, Николае — каза той и се насили да се усмихне, но явно бе огорчен, че е принуден да вземе участие в това абсурдно представление.
	— Но моля те, приятелю, седни — подкани го отново Карпатия. После се обърна към останалите: — Господа, госпожице, само няколко минути ни делят от срещата ни с медиите.
	Бък продължаваше да наблюдава Стонагъл, който кипеше от гняв.
	— Бих искал — продължи Карпатия — да ви предам един кратък и съвсем целенасочен урок за водачи и последователи, както и, бих казал, за правилата на йерархията. Господин Скот Отърнис, бихте ли се приближили, моля?
	Човекът от охраната, който седеше в ъгъла, почти подскочи от изненада и веднага се запъти към Карпатия.
	— Едно от качествата, които ме правят водач, е моята невероятна наблюдателност, съчетана с феноменална памет — продължи румънецът.
	Бък не сваляше очи от Стонагъл, който очевидно обмисляше как да отмъсти за неудобното положение, в което изпадна. Той сякаш бе готов всеки момент да скочи и да постави Карпатия на мястото му.
	— Господин Отърнис се изненада, защото не сме се запознавали. Нали така?
	— Да, господин Карпатия. Точно така, не сме.
	— И въпреки това знам името ви.
	Възрастният човек кимна и се усмихна.
	— Мога да ви кажа също така модела, марката и калибъра на пистолета, който носите. Моля, извадете го и го покажете на останалите. Аз няма да гледам.
	Бък наблюдаваше с ужас как господин Отърнис откопча кожената каишка на кобура и извади от там огромния пистолет.
	Отначало го подхвана някак неумело, а после го взе с двете си ръце, така че всички, освен Карпатия, който се беше извърнал, да могат да го видят. Стонагъл, все още със зачервено лице, дишаше ускорено.
	— Забелязах, господине, че повереното ви оръжие е револвер трийсет и осми калибър с десетсантиметрова цев, зареден с високоскоростни заострени кухи куршуми.
	— Тъй вярно — рече сияещ Отърнис.
	— Може ли да го подържа?
	— Разбира се, господине.
	— Благодаря. Можете да се върнете на поста си, за да пазите чантата на господин Уилямс, която съдържа касетофон, клетъчен телефон и преносим компютър. Така ли е, Камерън?
	Бък се вторачи в него, без да отвърне. Чу как Стонагъл измърмори, че „това заприличва на изтъркани салонни номера“. Николае продължаваше да гледа Бък. Двамата мълчаха.
	— Какво ти става? — зашепна Стонагъл на Карпатия. — Държиш се като дете.
	— Искам да ви кажа какво ще видите след малко — проговори най-сетне русокосият мъж и Бък отново усети как духът на злото изпълни залата. Щеше му се да си плюе на петите и да побегне с все сила. Но не можеше да помръдне. Останалите сякаш също бяха като приковани на местата си, но не изглеждаха обезпокоени като него или Стонагъл.
	— Ще помоля господин Стонагъл още веднъж да стане — продължи Карпатия. До него лежеше огромният груб револвер. — Ако обичаш, Джонатан.
	Стонагъл седеше и гледаше вторачено румънеца.
	— Джонатан, знаеш, че можеш да ми имаш доверие. Обичам те заради всичко, което направи за мен. Най-смирено те моля да ми помогнеш в тази демонстрация. Виждам своята роля отчасти и като учител. Ти самият години наред ми говореше така и ме учеше.
	Стонагъл предпазливо и някак сковано се изправи.
	— А сега ще те помоля да си разменим местата.
	Стонагъл изруга.
	— Какво означава това? — настоя той.
	— Скоро ще стане ясно и тогава вече няма да имам нужда от помощта ти.
	Бък бе сигурен, че за останалите това вероятно означава, че Карпатия няма да се нуждае от помощта на Стонагъл за тази демонстрация. Щеше да му благодари и да го остави да се върне на мястото си така, както бе отпратил невъоръжен човека от охраната.
	Смръщил чело от възмущение, Стонагъл пристъпи напред и двамата си размениха местата. Така Карпатия остана отдясно на Стонагъл, а Хати отляво. След нея на масата седеше Тод-Котран.
	— А сега Джонатан, ще те помоля да коленичиш. — Усмивката и топлият глас на Карпатия бяха изчезнали. На Бък му се стори, че всички в стаята си поеха дълбоко дъх и после спряха да дишат.
	— Няма да направя това — отсече Стонагъл.
	— Ще го направиш — каза тихо Карпатия. — Веднага.
	— Не, няма — продължи да упорства Стонагъл. — Да не си си изгубил ума! Няма да допусна да бъда унижаван. Много се лъжеш, ако смяташ, че си се издигнал по-високо от мен.
	Карпатия вдигна револвера, насочи го към Стонагъл и опря дулото в дясното му слепоочие. Той отначало се дръпна рязко, но румънецът го предупреди:
	— Само да мръднеш и си мъртъв.
	Няколко души се изправиха. Сред тях бе и Розенцвайг, който извика умоляващо:
	— Николае!
	— Всички да седнат, моля. — Карпатия беше възвърнал спокойствието си. — Джонатан, на колене.
	Възрастният човек с мъка се наведе, като се опря на стола на Хати. Не се обърна с лице към Карпатия и не го погледна. Револверът все още бе опрян на слепоочието му. Хати седеше бледа и вцепенена.
	— Скъпа — наведе се към нея Николае през главата на Стонагъл, — ще преместиш ли назад стола си, за да не си изцапаш тоалета.
	Тя не помръдна.
	Стонагъл започна да хленчи:
	— Николае, защо правиш това? Аз съм ти приятел! Не съм заплаха за теб!
	— Скимтенето не ти отива, Джонатан. Моля те, замълчи. Хати — продължи той, като сега я гледаше право в очите, — премести назад стола си, за да може космите, парчетата кожа, черепна тъкан и мозък да бъдат поети от господин Тод-Котран и останалите. Не искам нищо да попадне върху тебе.
	С треперещи ръце Хати избута назад стола си.
	Стонагъл изстена:
	— Не, Николае, недей!
	Карпатия не бързаше.
	— Ще застрелям господин Стонагъл по най-безболезнения начин право в мозъка и той нито ще чуе, нито ще усети нещо. За останалите всичко ще бъде само звън в ушите. Това ще ви е за урок. Ще ви покажа нагледно, че аз командвам положението, че не се страхувам от нито един човек и никой не може да ми се противопостави.
	Господин Отърнис се хвана за челото, сякаш му се зави свят и се отпусна тежко на едното си коляно. Бък обмисляше самоубийствената възможност да се хвърли през масата, за да вземе револвера, но си даде сметка, че и някой от другите може да пострада. Погледна Стив, който както всички останали не помръдваше. Тод-Котран затвори очи и лицето му се изкриви, сякаш очакваше всеки момент да чуе изстрела.
	— Когато господин Стонагъл е вече мъртъв, ще ви кажа какво да запомните. И ако някой смята, че постъпвам нечестно, нека да добавя, че господин Тод-Котран няма да се размине само със съсиреци кръв по костюма си. От такова разстояние, един високоскоростен куршум направо ще го убие. А вие помните, господин Уилямс, че ви обещах да се оправя с всичко това, когато му дойде времето.
	При тези думи Тод-Котран широко отвори очи. Бък чу собствения си глас да вика „Не!“, докато Карпатия натискаше спусъка. От изстрела прозорците, та дори и вратата се разтресоха. Главата на Стонагъл се блъсна в тялото на Тод-Котран, който залитна, и двамата бяха мъртви преди преплетените им тела да се строполят на земята.
	Няколко стола изпопадаха назад, когато хората скочиха и от ужас се скриха под масата. С отворена уста Бък наблюдаваше как Карпатия спокойно поставя револвера в отпуснатата дясна ръка на Стонагъл и свива пръстите му около спусъка.
	Хати се разтресе на стола си и сякаш се опита да изпищи, но от гърлото й не излезе нищо. Николае отново взе думата.
	— Това, на което току-що станахме свидетели — каза кротко той, сякаш говореше на деца, — бе ужасяващият, трагичен край на два иначе изключително плодотворни живота. Тези двама мъже аз ценях и уважавах повече от всички други на света. Не знам и може би никога няма да успея да разбера докрай какво принуди господин Стонагъл да нападне служителя от охраната, да му отнеме оръжието и да посегне на своя живот и на живота на британския си колега.
	Бък водеше невероятна вътрешна борба, за да запази разсъдъка си, да мисли нормално и, както му бе поръчал издателят на списанието, „да запомни всичко“.
	С влажен поглед Карпатия продължи:
	— Мога да ви кажа само онова, което Джонатан Стонагъл ми довери тази сутрин на закуска. Той сподели, че се чувства лично отговорен за насилствената смърт на двама души в Англия и че повече не може да живее с това чувство за вина. Честно казано, мислех, че по-късно днес той ще се предаде на международните власти. Ако не беше го направил, аз щях да съм принуден да го сторя. Не ми е известно какъв точно е бил заговорът между него и Тод-Котран и как това е довело до убийствата в Англия. Но ако Стонагъл действително е бил отговорен за тези действия, то днес справедливостта възтържествува, макар и малко тъжно. Всички сме ужасени и травмирани от това, на което станахме свидетели. Всеки на наше място би се почувствал така. Първото нещо, което ще направя като генерален секретар, е да затворя сградата на ООН за останалата част от деня и да произнеса най-дълбоките си съболезнования за кончината на двама стари приятели. Вярвам, че всички вие ще съумеете да преодолеете този неприятен инцидент и той няма да се окаже пречка пред изпълнението на стратегическите ви функции. Благодаря ви, господа. Докато госпожица Дърам позвъни на охраната, бих искал да чуя версията на всеки от вас за това, което се случи тук.
	Хати се спусна към телефона и с истеричен глас едва разбираемо извика:
	— Елате бързо! Тук стана самоубийство. Двама мъже са мъртви! Беше ужасно! Побързайте!
	— Господин Планк? — подкани го Карпатия.
	— Направо не можех да повярвам на очите си — започна Стив и Бък разбра, че говори напълно сериозно. — Когато господин Стонагъл грабна револвера, помислих, че ще изпозастреля всички ни!
	Карпатия се обърна към посланика на САЩ.
	— Познавам Джонатан от години — каза той. — Кой би предположил, че е способен да извърши подобно нещо?
	— Радвам се, че вие сте добре, господин генерален секретар — присъедини се Хаим Розенцвайг.
	— Не, не съм добре. И дълго няма да се оправя. Те бяха мои приятели.
	И Карпатия продължи обиколката си из залата, като се спираше пред всеки. Тялото на Бък натежа като олово. Знаеше, че ще стигне и до него, а той бе единственият тук, неподвластен на хипнотичната сила на Николае. Но какво ще стане, ако признае това? Дали Карпатия ще убие и него? Без съмнение! Нямаше начин да не го убие. Може ли да излъже? Трябва ли?
	Докато Карпатия минаваше от човек на човек, за да се увери, че всички са видели онова, което трябва, и че са напълно убедени в думите си, Бък продължи отчаяно да се моли. „Не говори — сякаш Бог шепнеше в сърцето му. — Нито дума!“
	Беше толкова благодарен на Бога, че чувства присъствието Му в този тежък миг на изпитание. Трогнат, Бък заплака. Когато Карпатия стигна до него, той не бе в състояние да говори, а лицето му бе обляно в сълзи. Николае поклати глава и като вдигна ръка, каза:
	— Беше ужасно, нали, Камерън? Това самоубийство, което отне живота и на господин Тод-Котран!
	Бък не бе способен да отвърне, а и да можеше, не би го направил.
	— Камерън, ти държеше много и на двамата и ги уважаваше. Но вероятно не си даваш сметка, че в Лондон те се опитаха да те убият — каза Карпатия и пристъпи към човека от охраната. — Защо не му попречи да ти отнеме оръжието, Скот?
	— Стана така внезапно! — изправи се възрастният мъж и започна да се оправдава. — Познавах го, знаех, че е богат човек, важна особа. Когато се втурна към мен, нямах представа какво иска. Издърпа револвера от кобура и докато успея да реагирам, се застреля.
	— Да, да — поклати глава Карпатия.
	Точно в този момент охраната нахлу в залата. Всички заговориха в един глас, а румънецът се оттегли в един ъгъл да поплаче за приятелите си.
	Мъж в цивилни дрехи започна да задава въпроси на присъстващите в залата. Бък се опита да се измъкне.
	— Имате достатъчно очевидци — каза той. — Ще ви оставя визитната си картичка. Можете да ми се обадите, ако ви потрябвам. Става ли?
	Размениха си визитките и Бък получи разрешение да си тръгне. Грабна чантата си и се втурна да търси такси, за да стигне колкото може по-бързо до редакцията. Когато влезе в кабинета си, затвори и добре заключи вратата. Седна пред компютъра и с бясна скорост започна да описва с най-малки подробности всичко, което бе видял. Беше написал вече няколко страници, когато му позвъни Стантън Бейли. Старецът го засипа с куп въпроси, като едва си поемаше дъх и изобщо не му даваше възможност да отговори.
	— Къде беше? Защо не присъства на пресконференцията? Беше ли там, когато Стонагъл си тегли куршума и завлече англичанина със себе си? Трябваше да си тук сега. За нас беше престижно да си в залата. Как ще докажем, че си бил там, щом не се появи на пресконференцията? Камерън, каква игра играеш?
	— Побързах да се върна в редакцията, за да напиша статията.
	— Нали трябваше да вземеш специално интервю от Карпатия?
	Бък съвсем бе забравил за това, а и Стив не го потвърди. Как да постъпи сега? Опита се да се помоли, но нищо не се получи. Трябваше да поговори с Брус или Клои, или дори с капитан Стийл!
	— Добре, ще се обадя на Стив — обеща той.
	Знаеше, че няма да може дълго да отлага това обаждане, но трябваше на всяка цена да реши как да постъпи. Може ли да си позволи да остане насаме с Карпатия? И ако посмее, трябва ли да се престори, че както всички останали е под негов контрол? Ако не бе видял станалото с очите си, никога нямаше да повярва, че е възможно. Не знаеше дали винаги ще може с Божията помощ да устоява на силата на внушението му.
	Набра номера на пейджъра на Стив, но се наложи да почака няколко минути.
	— Тук наистина сме много заети, Бък. Какво има?
	— Чудех се дали още е в сила уговорката за интервю с Карпатия?
	— Сигурно се шегуваш. Чу какво стана тук, а искаш интервю — възмути се Планк.
	— Чух ли? Та аз бях там, Стив.
	— Е, след като си бил, значи си научил какво се случи преди пресконференцията.
	— Стив! Видях всичко с очите си.
	— Не следиш мисълта ми, Бък. Искам да кажа, че ако беше дошъл на пресконференцията, щеше да научиш за самоубийството на Стонагъл по време на предварителната среща. Онази, на която ти също трябваше да присъстваш.
	Бък просто не знаеше какво да отвърне.
	— Бях там, Стив. Ти ме видя.
	— Не те видях дори и на пресконференцията.
	— Не бях на пресконференцията, но бях в залата, когато Стонагъл и Тод-Котран умряха.
	— Нямам време за шеги, Бък. Трябваше да си там, а не беше. Възмутен съм. Карпатия е обиден. Така че — няма интервю.
	— Но аз имам пропуск. Показах го долу на рецепцията.
	— След като имаш пропуск, защо не си го използвал?
	— Използвах го!
	Стив му затвори телефона. Мардж му сигнализира, че шефът пак го търси.
	— Какво става с тебе? Защо не си бил на предварителната среща? — викна Бейли от слушалката.
	— Но аз бях там! Вие ме видяхте да влизам.
	— Да, видях те. Малко преди да влезеш. Нещо по-важно ли намери да правиш? Взе набързо някое интервю, а, Камерън?
	— Казвам ви, че бях там! Мога да ви покажа пропуска си.
	— Току-що проверих списъка на присъстващите и тебе те няма.
	— Разбира се, че ме има. Ще ви го докажа.
	— Всъщност името ти е в списъка, но не е отбелязано, че си присъствал.
	— Господин Бейли, пропускът е пред мен. Държа го в ръката си.
	— Пропускът ти не става за нищо, ако не си го използвал, Камерън. Казвай сега къде беше.
	— Прочетете материала ми и ще разберете точно къде съм бил.
	— Току-що разговарях с трима-четирима души, които са били там. Попитах човека от охраната, секретарката на Карпатия, и разбира се, Планк. Никой от тях не те е виждал. Ти просто не си бил там.
	— Едно ченге ме видя! Разменихме си визитните картички.
	— Връщам се в редакцията, Уилямс. Ако не те заваря там, уволнен си.
	— Ще бъда тук.
	Бък намери визитната картичка на ченгето и набра номера.
	— Полицейско управление — чу той гласа на служителя.
	— Сержант Били Сени, моля. — Бък прочете името от картичката.
	— Я повторете името.
	— Сени. Или може би Кени?
	— Не го познавам. От кое управление е?
	Бък продиктува номера от визитната картичка.
	— Да, това е нашият номер, но нямаме такъв човек.
	— Как мога да го намеря?
	— Имам си достатъчно работа, приятел. Звънни в централното управление.
	— Много е важно. Нямате ли вътрешен указател?
	— Слушай, тука има хиляди ченгета.
	— Само погледнете на името Сени, моля ви.
	— Момент — не се забави много. — Нищо. Съжалявам.
	— Може ли да е някой нов?
	— Може и леля ти да е. Откъде да знам.
	— Къде да се обадя?
	Бък си записа номера на централното управление и проведе отново същия разговор. Само че този път попадна на приятна млада жена.
	— Мога да проверя още на едно място — предложи тя. — Ще се обадя в отдел „Кадри“. На вас няма да кажат нищо, защото не сте униформен полицай.
	Той чу как момичето продиктува името, а след това каза:
	— Аха, аха. Благодаря. Ще му предам.
	Накрая отново се обади на Бък.
	— От отдел „Кадри“ потвърдиха, че в Нюйоркското полицейско управление няма човек с такова име и никога не е имало. Ако сте попаднали на фалшива полицейска карта, биха искали да я видят.
	Единственото, което можеше да направи, бе да се опита да убеди Стантън Бейли.

	* * *

	Рейфърд Стийл, Клои и Брус Барнс напрегнато следяха пресконференцията в седалището на ООН с надеждата да видят Бък.
	— Къде е? — чудеше се Клои. — Трябва да е там някъде. Всички участници в предварителната среща са там. А кое е това момиче?
	Когато я видя, Рейфърд се изправи и без да може да проговори, посочи към екрана.
	— Тате, и ти ли мислиш така?
	— Без съмнение прилича на нея — промълви пилотът.
	— Шшт — предупреди Брус. — В момента той ги представя.
	— И моят нов личен сътрудник, госпожица Дърам, която изостави кариерата си в авиолиниите…
	Рейфърд се строполи на стола.
	— Надявам се Бък да не е замесен в тази работа.
	— Аз също — присъедини се Брус. — Това би означавало, че може и него да са засмукали.
	Новината за самоубийството на Стонагъл и нещастния случай с Тод-Котран ги потресе.
	— Може би Бък все пак е послушал съвета ми и не е отишъл. Надявам се да е така — каза с въздишка Брус.
	— Едва ли. Няма да е Бък, ако не отиде — намеси се Клои.
	— Така е — потвърди Рейфърд.
	— Знам — съгласи се Брус, — но все пак се надявам. Не искам да разбера, че е станал съучастник в някакво престъпление. Кой знае какво се е случило там вътре. А ние не можахме да направим нищо друго, освен да се молим за него.
	— Иска ми се да мисля, че това е било достатъчно — рече Клои.
	— Не — беше категоричен Брус. — Трябваше му и Божията закрила.

	* * *

	Един час по-късно, когато Стантън Бейли нахлу в кабинета на Бък, журналистът вече беше наясно, че срещу него стои сила, с която не може да се бори. Всички доказателства, че е бил на злополучната среща, бяха унищожени. Споменът за него беше заличен дори от паметта на присъстващите в залата. Знаеше, че Стив не се преструва. Той бе напълно убеден, че Бък не е бил там. Влиянието на Карпатия над тези хора нямаше граници. Ако Бък се нуждаеше от доказателство, че вярата му е истинска и че Бог присъства в живота му, вече го имаше. Сега разбираше, че ако не бе приел Христос, преди да влезе в онази зала, щеше да се превърне в една от марионетките на Карпатия.
	Бейли не беше настроен да разисква фактите, така че Бък не се и опита да се защити, а го остави да говори.
	— Не искам да слушам повече глупости за това, че си бил там. Сигурен съм, че беше в сградата, виждам и пропуска ти, но ти много добре знаеш, както знам и аз, а и всички останали, които бяха там, че всъщност те нямаше. Не разбирам каква по-важна работа намери да вършиш в този момент! Но ти допусна грешка, Камерън, която е неприемлива и непростима. Не можеш повече да бъдеш главен редактор.
	— С удоволствие ще стана отново старши репортер — успя да каже Бък.
	— И това не ме устройва, приятел. Искам да напуснеш Ню Йорк. Ще те пратя в чикагското бюро.
	— За мен ще е чест да го ръководя.
	Бейли поклати глава.
	— Ти май не схващаш, Камерън. Нямам ти доверие. Трябва да те уволня. Но знам, че веднага ще се хванеш с някой друг.
	— Не искам да работя за никой друг.
	— Добре. Защото, ако се опиташ да се прехвърлиш при конкуренцията, ще съм принуден да им разкажа за този гаф. Ще работиш като кореспондент за Чикаго и околността. Жената, която беше помощничка на Лусинда, ще ти бъде шеф. Ще й се обадя днес, за да й съобщя новината. Това, разбира се, рязко ще намали заплатата ти, особено като се има предвид какво щеше да получаваш при повишението си. Вземи си няколко свободни дни, оправи нещата си тук, дай апартамента си под наем и си намери жилище в Чикаго. Някой ден ще си разчистя сметките с тебе, синко. Това беше най-жалкото оправдание, което съм чувал, и то от един от най-добрите професионалисти.
	Бейли излезе и затръшна вратата.
	Бък нямаше търпение да поговори с приятелите си в Илинойс. Но не искаше да звъни от редакцията или от апартамента си, а не беше сигурен и в клетъчния си телефон. Приготви си нещата и се качи на едно такси. По пътя за летището помоли шофьора да спре до един уличен телефон.
	У семейство Стийл никой не отговаряше и той набра номера на църквата. Обади се Брус и му каза, че Клои и Рейфърд са при него. Бък го помоли да включи микрофона.
	— Чувате ли ме добре? Ще взема самолета за „О’Хеър“ в три часа. Но искам още сега ви кажа — няма съмнение, че Карпатия е вашият човек. Той отговаря напълно на описанието, до последната подробност. Докато бях в залата, чувствах, че се молите за мен. Бог ме опази. Премествам се в Чикаго. Искам да стана член на… как го нарече, Брус?
	— Ударната сила?
	— Точно така!
	— Означава ли това, че… — започна Клои.
	— Знаеш точно какво означава — прекъсна я той. — С вас съм.
	— Какво стана, Бък? — продължи да пита Клои.
	— Предпочитам да ви разкажа, когато се видим. Но пък какъв материал съм ви приготвил! И вие сте единствените, които ще ми повярват.


	Когато самолетът най-после се приземи, Бък се втурна по пътеката към изхода. Клои, Брус и Рейфърд Стийл го посрещнаха с радост. И тримата го прегърнаха, дори сдържаният капитан. Оттеглиха се в един ъгъл и Брус се помоли, като благодари на Бога за новия им брат и за неговата защита.
	Четиримата минаха през сградата на летището и излязоха на паркинга. Вървяха прегърнати, свързани от обща цел. Рейфърд Стийл, Клои Стийл, Бък Уилямс и Брус Барнс щяха да се изправят лице в лице с най-жестоки изпитания, но те разбираха добре своята мисия.
	Задачата на Ударния отряд беше ясна. Целта им бе да се противопоставят на Божиите врагове през седемте най-тежки години на хаос, които планетата Земя някога беше преживявала.
