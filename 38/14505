	В учителската стая, подпрян на маса, отрупана с книжа, стои само един учител. Познах го веднага, понеже беше брат ми. Цяла върволица от деца с майките си, с бащите си, а някои сами чакат ред да бъдат записани за ученици в първо отделение.
	Понеже знае от по-рано колко и кои деца подлежат на обучение, брат ми изпълнява само една формалност. Извиква ги при себе си едно по едно, влиза в разговор с тях, колкото да свикват, запитва ги за имената им и ги отмята в приготвения списък.
	Пристигнах и аз, обърсах си мокрите ръце в пояса, понадигнах си потурките и се наредих да чакам ред.
	По-бързите майки и бащи изтласкваха другите назад и стиснали за ръце синовете или дъщерите си, бързаха да извършат тази формалност, колкото се може по-скоро.
	— Нашия, учителе, наш Пенча пиши, че ми изкипя манджата на огнището — чу се дрезгавият глас на Мокра Иваница, която изтикваше пред себе си едно рошаво диваче. — Два пъти го пиши, та да не се забравя! И правете, чинете, час по-скоро да ги приберете, че да ми миряса главата.
	— Защо? Не слуша ли?
	— Слуша, много слуша, сладките и медени да го прислушат! По цял ден лови кокошки по двора с примка, скубе им перата и ги боде по шапката си, да мяза на плашило.
	— Нима? Тъй ли бе, Пенчо?
	— Ами — обажда се дивачето, — тя лъже ба!
	— Как тъй лъже? Майка може ли да лъже?
	Пенчо дъвче края на някаква връв и мълчи.
	— Не бива така да се говори за майка. Не бива. И кокошките не трябва да се скубят — съветва го брат ми.
	— Че те не са наши ба!
	— Ами кои са?
	— Чинините Костовчини.
	— А… Значи, чуждите само скубеш, а! Да се познават, значи, кои са ваши и кои — не. Лошо правиш, момчето ми, лошо! Я да ти оскубят на тебе косата, добре ли ще ти е?
	Пенчо се пипа неволно по темето и наново загризва мократа връв.
	— Той няма да прави вече така, чино Иванице, няма! Пенчо е добро момче и сега — като стане ученик — все книжки ще чете и няма да закача ни кокошки, ни кучета. Ха сега кажи кой Пенчо си ти, кое си момче, та да те запишем.
	— На татя ба!
	— Знам, че си на татя, ама кой тати? Как се казва той!
	— Наш тати ба!
	Брат ми го оставя. Отбелязва нещо на книгата и поканва следващия.
	Едно дребно, оперено, с нова ризка и червен пояс, пълен с орехи, момче се приближава до масата.
	— Кое дете си ти? Как те викат?
	Дребосъчето пристъпва още една крачка, опъва шия и високо, на един дъх, сякаш си го знае на вода, издекламирва:
	— Мене ме викат на Димитра бабин Иванин момчето.
	— Ха така! Браво! — казва брат ми, потупва го по рамото и добавя: — Ха иди играй сега, че утре по това време пак ела!
	Малкият се изхлузва, стисва пояса с орехите и изхвръква като врабец из вратата.
	— Този вашият юнак ли е, бай Трифоне? — обръща се брат ми към един с мустаци като миши опашки селянин.
	— Той е, той е, даскале, нашият обесник е. Снощи майка му го окъпа като малко дете в коритото и го преоблече, ама на`, видиш ли го? Напипал варените тикви, плюскал, плескал се, та не мога да го позная, маскарата с маскара!
	— Как те казват бе, момченце? Как ти е името?
	— Никак ба!
	— Никак ли? Е добре, тебе те казват? Никак, ами татко ти тогава?
	Честолюбивият тиквоядец мълчи.
	— Кажи бре, тъпанарино, кажи си името на учителя, че видиш ли шамара! — заканва се бащата. — У дома по цял ден плещиш като кречетало, а сега едно име не можеш да кажеш. Казвай де!
	Нацапаната от тиква уста не се помръдва.
	— Той ще каже, на мене ще каже — подхваща пак брат ми. — Тебе, значи, те казват Никак, а татко ти?
	— И него никак ба! — отвръща упоритият хлапак, загледан в ръба на масата.
	— Остави ми го ти, даскале, остави го ти на мене. Аз ще го науча да приказва! Ей сега ще омекне тая корава кратуна, дето се е метнала на майчината си. Ела тук бе, келеш! Скоро!
	И като го хваща за яката, баща му, без да даде възможност да се допрат краката му на пода, изнася го на двора и почва да го налага с шамари.
	Атмосферата почва да се нагорещява. Иде мой ред, а аз хем уж не се плаша, хем нещо ме стяга за гърлото. Пристъпям плахо и си мисля: какво ли ще ме мъчи батьо и мене пък?
	Той дига глава, усмихва се едва и веднага пак става сериозен:
	— Ела по-наблизо!
	Приближавам се и сърцето ми тупа, тупа.
	— Как се казваш! — пита строго той.
	Аз мълча и го гледам учудено.
	Защо ли ме пита? Не знае ли? Подиграва ли се? Нали ми е брат? Нали живеем в една къща?
	— Казвай, казвай, че бързам!
	Аз пак мълча. Очите ми почват да влажнеят.
	Брат ми губи търпение, надига се от стола и повтаря по-рязко:
	— Как ти е името?
	— Кажи бе, кажи, батьо ти те пита — шушнат ми отстрани. — Кажи, че ще ти откъсне ухото!
	— Няма да кажа! — отсичам изведнъж аз.
	— Ще кажеш, ще кажеш, защото инак няма да те запиша ученик и ще ходиш да пасеш патките — започва по-кротко брат ми.
	„Ех, голяма работа — мисля си, — с това ще ме плашиш.“ Но долната ми устна трепери и се готви за плач.
	— Хайде, казвай, че виж колко много чакат още.
	— Няма да кажа!
	— Защо няма да кажеш?
	— Защото… защото… ти знаеш ба — изхълцвам аз и се хуквам към двора.
	Като излязох отвън, видях мама, че пере на реката, дожаля ми още повече и надух свободно гайдата, та дано ме чуе. Реката обаче шуми и тя буха ли, буха с бухалката и не поглежда.
	Хванах се с две ръце през корема и като си пуснах най-горния регистър, надскочих петолинието с цял чуперек.
	Майка ми се сепна, изправи се и като ме забеляза, провикна се:
	— Какво ти е бре, майка? Какво ти е бре, сине? Падна ли? Удари ли те някой?…
	Аз пищя като приклещен.
	Мама прецапва реката, тича към мене и вика още по-силно:
	— Герге бе! Гергее! Защо реве детето бе? Какво му е станало?
	Брат ми се показва през прозореца, смее се и дума:
	— Нищо му няма, нищо! Урока си не знаеше само! Първия урок си не беше научил, затова плаче!
