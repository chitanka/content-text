>	Първа част, разказана от Альоша Соколов
>	Утро

>>	Федя Китариста

	Този ден от сутринта беше много горещо и слънчево. От жегата се събудих в зори, закусих заедно с мама и рано, много преди осем, тръгнах за училище. Помня, че на булеварда силно и тръпчиво миришеше на тополов пух и липите бяха като окадени, светлозелени, и слънцето светеше във витрините на универсалния магазин. Вратата на магазина беше заключена, но Федя Китариста вече седеше на стъпалата с китарата си и примигваше. Даже си помислих, че нощната смяна в млекозавода е свършила и Федя направо от работа е дошъл на среща с Нела, продавачката от щанда за обувки. Минах по другия тротоар, свих зад ъгъла към училището и чак тогава се учудих — Федя не е такъв човек, че да седи и да чака. По-скоро ще пресрещне момичето пред къщи и ще го изпрати с гръм, с китарен звън — ехе-ей, я ме вижте!… Такова си е момчето. Сутрин ли е, вечер ли е — все му е едно. Мислех си за него и се усмихвах, защото такива хора ми харесват. После започнах да си мисля дали ще имам време през деня след училище да изкопая червеи за риболов.
	Изкачих се по празното стълбище, оставих си чантата и погледнах през прозореца.
	Федя Китариста все така си седеше на стъпалата на универмага и държеше китарата в протегнатите си ръце. Разбирате ли? Той я разглеждаше и се мръщеше, сякаш питаше: това пък какво е? Сви рамене. Взе няколко акорда и пак сви рамене. После започна да потрепва с крак и с учудване се вторачи в обувката си, поглеждайки я отстрани като петел — пречеше му китарата.
	Пак се усмихнах — нашият знаменит китарист сякаш тепърва щеше да се учи да свири на китара. Какво го е прихванало — ама че развлечение си е намерил, и то толкова рано!
	След две-три минути пред универмага се появи началникът на пощата. Федя го извика. През стъклата не можех да чуя какво му каза, но началникът зави и се приближи до стъпалата.
	И ето какво се случи тогава. Началникът направи една несигурна крачка, хвана се с две ръце за гърдите, веднага се изпъна, отпусна ръце и тръгна напред, без да се оглежда. След половин минута стъклената врата на пощата се отвори, началникът се скри зад нея, а после до мен достигна резкият удар от затварянето й. Федя си седеше, сякаш нищо не се бе случило, и почукваше по китарата с кокалчетата на пръстите си. А пък аз вече не откъсвах очи от него — какъв ли още номер ще направи? Улицата вече се оживи — чиновници отиваха на работа, от входовете изскачаха деца и тичаха към училището.

	* * *

	До звънеца оставаха още пет минути. Стьопка припряно „стреляше“ от тетрадката ми задачите по геометрия. Значи гледах вече от половин час, а Федя все си седеше, опрял китарата на крака си, и равнодушно мигаше срещу минувачите. И изведнъж вдигна глава… Полюлявайки се тежко на всяка крачка, към пощата бързаше побелелият дебел телеграфист, важен като генерал. Той винаги по това време минаваше оттук, винаги бързаше и преди да стигне ъгловата витрина на универмага, поглеждаше часовника си и се опитваше да ускори крачка. Най-малко сто кила тежи, честна дума! Именно него избра Федя сред всички минувачи и умолително наклонил глава, му каза нещо. Онзи се обърна — даже гърбът му, стегнат в униформата, изразяваше недоволство.
	Понадигнах се. Старият телеграфист сякаш се спъна в невидимо въже. Залитна с цяло тяло, заситни и спря, като се хвана с две ръце за гърдите. Помислих, че ще падне. Китариста равнодушно гледаше потрепващата си обувка и даже не се помръдна, животното му с животно! Старецът можеше да се пребие в стъпалата. За щастие не падна — изправи се и като че ли взе нещо бяло от Китариста. И веднага продължи с предишната си походка. Вратата на пощата хлопна, само слънцето вече не блесна в стъклото. А Федя Китариста стана и си тръгна. Китарата остана на стъпалата.
	Огледах се — учителят още го нямаше, — прескочих през чиновете и право към вратата. Някой извика „Уха!“, аз излетях в коридора и ходом тръгнах надолу, като гледах по-бързо да мина покрай учителската, да не би случайно да срещна Тамара Евгениевна.
	Когато изхвърчах навън, звънецът биеше с всичка сила. Улицата съвсем не изглеждаше така, както отгоре, и Китариста го нямаше на стъпалата на универмага. Затичах напред към лехата между тополите и съвсем близо видях Федя — беше успял да се върне за китарата и пак да се отдалечи на двайсетина крачки. Черният лак на инструмента отразяваше всичко като изпъкнало огледало на автобус: къщите, дърветата, бледожълтата каросерия на минаващия камион. И мене, а до мене, и още някого. Огледах се. Беше Стьопка — съвсем пребледнял от вълнение.

>>	Таксито

	— Какво има? Тревога ли? — попита Стьопка.
	— Този нещо не е наред — кимнах към гърба на Китариста.
	— Фьодор ли? Тебе пък какво те засяга? Ама че си откачен!
	Не знаех какво да правя. Стърчахме насред улицата, където всеки учител можеше да ни мерне и да ни върне в училище. А Китариста вървеше надолу по булеварда към Синия Камък — така се казва селото, двадесетина къщи, от другата страна на парка. В този момент от училището надникна чистачката леля Нина и ние като зайци хукнахме през улицата.
	Китариста бавно крачеше по дългите ивици на сянката, поздравяваше се с познати, развяваше перчем. Ние вървяхме след него. Защо? Аз нямах понятие пък Стьопка — още по-малко. Беше се накокошинил от яд, но се държеше добре — крачеше до мене и мълчеше. Така извървяхме цял квартал, до новия магазин „Плодове — Сокове“, пред който беше спряло товарно такси. То също беше ново. Възрастните не обръщат внимание на такива неща, но ние знаехме, че в града са се появили две нови товарни таксита — небесносини, с бели ивици и квадратчета отстрани и с бели надписи „такси“. Та едно от тези нови таксита се мъдреше край тротоара и кротко светеше със зеленото си оченце. Шофьор с едра мутра седеше на стъпенката и си подсвиркваше любимата песен на Федя „По Смоленския път — снегове, снегове…“. По гърба на Китариста си личеше, че е забелязал и таксито, и шофьора, и „Пътя“ си е чул, и много добре го е познал. Вървеше небрежно — висок, стегнат, с черни панталони и риза и с черен инструмент под мишница. Разбира се, шофьорът го поздрави. Федя спря и каза:
	— А, поздрав на механика!
	Хванах Стьопка за лакътя, отминахме и спряхме зад каросерията. Стьопка мълчаливо и сърдито си издърпа ръката. Колата се разтресе, стартерът изръмжа… Наведох се, погледнах отдолу и видях крак в черен крачол. Кракът се вдигаше от земята на стъпенката. Китариста се качваше в кабината. „Хайде“ — казах и едновременно се хванахме за задния капак, преметнахме се в каросерията под брезентовото чергило, пролазихме напред и седнахме на пода — така от кабината не можеха да ни забележат. Колата леко потегли. Докато се движеше бавно, рискувах да се понадигна и да погледна през прозорчето — там ли е Федя. Там беше. Грифът на китарата почукваше по стъклото.
	Прилепих устни до ухото на Стьопка и му разказах за началника на пощата, за телеграфиста и въобще за фокусите на Федя. Колата се движеше бързо. Друсахме се по дупките и удряхме гърбовете и главите си в дъските на капака. Сигурно затова по средата на разказа започнах да споря сам със себе си. Казах, че съм глупак и паникьор и че съвсем не е трябвало да набърквам Стьопка в тази история. Разбира се, държанието на Федя беше много странно, но нас какво ни засяга? Винаги си е бил странен. А пък аз съм паникьор.
	Стьопка си дръпна ухото и се намръщи. Не можеше да понася самокритиката ми. Изобрази с ръце как се свири на китара и прошепна:
	— А това какво — отучил ли се е? Виждал ли си го да си забравя китарата?
	Шепнешком му отговорих, че след нощна смяна можеш и главата си да забравиш, не само китарата. Че на Федя просто му е омръзнало да чака Нелка. Седял си е, било му е скучно и се е шегувал с познатите. Например така: „Знаете ли, че са ограбили пощата?“ Разбира се, че пощаджиите ще се хванат за сърцето. След това е решил да пресрещне Нелка — използува, че е знаменитост, и тръгна с товарното такси. Нормално поведение. Всеки трети в града му е приятел. Е, хайде, всеки пети, но не по-малко…
	— Казваш, че е тръгнал към Нелкини? — попита Стьопка. — Ами че тя живее точно в обратната посока. — Помисли и добави: — Ама че шегички! А в завода не пускат с китара.
	— Него навсякъде го пускат.
	— Това е млекозавод — рече Стьопка. — Там цари чистота и дисциплина. А ти си идиот.
	Направо се разсърдих.
	— Добре де, паникьор съм, прекалил съм с четене на шпионски книги, ама защо пък да съм идиот?
	— Затова. Федка вчера имаше концерт в совхоза, в клуба, запил се е сигурно. А ти си зяпльо. Като си започнал една работа, довърши я до край.
	— Ти си я довършвай до край — озъбих се аз и запълзях към задния капак, за да скоча, но в същия миг по каросерията забарабаниха камъчета, колата рязко набра скорост — градът бе свършил и бяхме излезли на шосето. Чувахме как двамата в кабината се смеят, а колата летеше като реактивен самолет. Налагаше се да продължа. Профучахме край стадиона — идваше стръмнина и там можехме да скочим… Вз-з-з! — изскърцаха внезапно спирачките, колата спря и ясно чухме гласа на Китариста:
	— Пилотираш като млад бог. Всичко хубаво!
	— Е, чак пък толкоз — каза шофьорът. — Всичко хубаво!
	Стьопка се тресна с юмрук по коляното… Тук, на стръмното, нямаше начин да се измъкнем от колата — наоколо голо поле. Но Китариста небрежно рече:
	— Хайде с мене, механик… Съвсем близо е. Такова нещо ще ти покажа — няма да съжаляваш.
	Стьопка разтвори и допря дланите си: капан, вика… Кимнах. Чакахме, облещени един срещу друг. Страшно прост беше този „механик“! Само промърмори:
	— Ами да тръгваме… Да не затънем?…
	Вратата хлопна, колата се затъркаля към парка и свърна по междуселския път.
	Въргаляхме се насам-натам из каросерията, отзад под брезента влизаха облаци прах. Зъбите ни тракаха. Аз кихнах в корема на Стьопка, Но колата скоро спря.
	— Ама че прахоляк, ужас — произнесе гласът на Федя. — Тръгваме ли, механик?
	Шофьорът не отговори.
	— Е, момче, ама ти си бил чуден човек! — весело рече Федя. — Толкова път минахме, остават някакви си петстотин метра… Мързи ли те? Връщай се тогава в къщи.
	— Само глупаците се хващат на „щом не можеш“ — прошепна Стьопка.
	Шофьорът тръгна неохотно и все поглеждаше към колата. Съвсем подходящо място за тъмни дела — края на елховия развъдник. Елхичките са нисички, но кичести и растат много нагъсто. Първо зад връхчетата им се скри русият перчем на Китариста, после главата на шофьора с мръсния каскет.
	Скочихме в прахта, спогледахме се и тръгнахме. Между редовете, по ланшните меки елхови клонки. На двайсетина крачки отпред се чуваше пукот от стъпки и гласове.

>>	Елховият пън

	Междуредието не беше дълго. Още петдесет метра и ще се покаже кръглата полянка. Федя водеше шофьора натам и при това алейката им излизаше точно в средата на поляната, а нашата — по допирателната, отстрани. Понечих да ускоря крачка, но Степан ми махна с ръка, искаше да ми каже: „Спокойно, не бързай!“
	Ех, да можехте само да видите Стьопка! Промъкваше се като котка, присвил рижите си очи. Ние с Валерка знаем и Сур знае, че Стьопка е истински храбрец, а това, че пребледнява — то е, защото кожата му е такава. Мнозина са си патили от това. Виждат, че е пребледнял, мислят си: изплашило се е момчето, и получават любимия му удар — ляво кроше.
	Та значи, Стьопка беше толкова пребледнял, че чак луничките му се брояха, пък и аз; последните два-три метра ги пропълзяхме под елховите клони и надникнахме на поляната.
	Там още нямаше слънце. Само леко просветваше на ивички и първото нещо, което видях, бяха ранните глухарчета, блеснали сред ивиците като лъснати монети.
	— Та така, приятелю мой, механико — говореше Федя. — Виждаш ли пъна?
	— Виждам го. И какво?
	— Нищо. Прекрасен пън, повярвай ми.
	— Пъ-ъ-ън ли? — Проточи шофьорът. — Значи пън… Така… Пън… — изгъргори с гърлото си и изрева: — Ти него ли ме извика да гледам… балалайко такава?
	— Я по-тихо — рече Федя. — По-тихо, механико. Това пънче вчера го нямаше. Се ла ви.
	— „Ла ви“? — пискливо повтори шофьорът. — Добре де, аз те докарах. Ами кой ще ти занесе балалайката обратно, а? — закрещя той и аз бързо се измъкнах напред, за да не им гледам само краката. — А тебе кой ще те занесе обратно?
	Федя отскочи настрани и между него и шофьора се озова въпросният пън. Шофьорът се хвърли към Федя. Не, искаше да се хвърли, дори се наведе, но изведнъж изохка, вдигна ръце към гърдите си и се отпусна върху глухарчетата. Всичко стана както с предишните двама, само че те се задържаха на краката си, а този падна.
	Впрочем веднага се изправи. Съвсем спокойно се изправи и започна да върти глава и да се оглежда. А Китариста кротко го гледаше и си държеше китарата.
	Бутнах с лакът Степан. И той мене. Стараехме се даже да не дишаме.
	— Това е красива местност — проговори шофьорът, сякаш едва намираше думите.
	Китариста кимна. Шофьорът също кимна.
	— Аз съм Ъгъл трети. Ти Триъгълник тринадесети ли си? — заговори Китариста.
	Шофьорът тихо се засмя. А и говореха много тихо.
	— Същият — каза шофьорът. — Пьотър Григориевич Жолнин.
	— Зная. Зная и къде живееш. Слушай, Триъгълник… — Пак се усмихнаха. — Слушай… Ти си шофьор. Затова планът ще трябва да се измени. Нямах време да докладвам, но не се съмнявам, че ще бъде изменен…
	— Да закарам тези… е, кутийките де, по всички обекти?
	— Уточнявам наименованието: „посредник“. Ще предложа такъв план: да закараме големия „посредник“ в центъра на града. Наемаш ли се?
	Шофьорът поклати глава. Сви устни.
	— Рискът е извънредно голям… Доложи, Ъгъл трети. Аз… както наредят…
	Стьопка отново ме бутна. Така се притисках до земята с цялото си тяло, че игличките ми избодоха брадата.
	— Аз се казвам Фьодор — каза Китариста. — Улица „Въстание“, пет, общежитието на млекозавода. Фьодор Аристархович Кисельов.
	Шофьорът се захили и рече да се заяде:
	— Аристархович ли? — Но изведнъж изохка и завърши с друг глас: — Извини ме. Тази проклета… как беше… рекуперация?
	— Асимилация — каза Китариста. — Повече трябва да четеш, по-малко да пиеш. Ще докладвам. А ти си поспи десетина минути.
	И двамата легнаха на земята. Шофьорът захърка, подсвирквайки, а Федя Китариста подложи длани под тила си и също като че заспа. Устните и гърлото му попаднаха в ивицата слънчева светлина и ние виждахме как под тях трепкат петна от сянка. Говореше нещо със затворена уста, без звук; беше зелен като дядо Павел, когато лежеше в ковчега. Замижах и запълзях назад и така пълзяхме доста дълго, после скочихме и си плюхме на петите.
	Не избягахме много далеч. Спряхме край пътя до небесносиния камион, който спокойно си светеше със зеленото оченце, и се ослушахме. Никой не ни гонеше. Кой знае защо и двамата започнахме да се чешем — иглички ли се бяха напъхали под ризите ни, или просто така, — и изобщо, страх ни беше да се чешем на открито, та се скрихме. Близо до колата, до една хвойна. Тази част на парка сякаш нарочно беше направена за игра на стражари и апаши — навсякъде или елхи, или борчета, та и хвойна, а през лятото има невероятно висока трева.
	— Дяволска работа! — рече Стьопка. — Видяха ни… Ама че ме сърби…
	— Те — нас? И взеха, че си казаха всичко, така ли?
	— Да де — каза Стьопка. — Нарочно. За да не си играят да се отървават от нас, решили са да се направят на луди. Дяволска работа!… Да се изплашим и да избягаме…
	— Добре си го измислил — рекох. — Да избягаме, а после да разнесем из целия град, че шофьорът Жолнин е „Триъгълник тринадесети“. Та всички да разберат, че или е смахнат, или е шпионин. Ш-ш-шт! Не, беше ми се сторило. Не се чуваха никакви стъпки нито гласове.
	От другата страна на пътя, край канавката, кротко си стоеше камионът. Слънцето се катереше по колелото му към надписа „такси“.
	— Да, май нямаше нужда да бягаме — прошепна Стьопка.
	Нямало нужда! Чак ме втресе. Каквото ще да е, само да не гледам как единият спи с отпусната челюст, а другият говори със затворена уста!
	— Ама и ти си един следотърсач — изпръхтя Стьопка. — Трепериш като паленце.
	— Ти пръв избяга!
	— Лъжеш. Запълзях след тебе. Престани да се тресеш, де!
	Престанах. Няколко минути мислихме, като машинално се почесвахме.
	— Хайде — рече Стьопка. — Връщаме се обратно.
	Погледнах го. Ама той наистина ли нищо не разбира? Ако им паднем на онези двамата — ще ни довършат. А да дебнеш, без да виждаш противника, е най-загубената работа.
	— Ама не разбираш ли, че тия са шпиони — възразих. — Трябва да съобщим, пък ти си търсиш белята. Не чу ли — прякори, пароли, „голям посредник“? А „кутиите“ сигурно са бомби! Трябва да се връщаме в града, Стьопка. Ти тичай, а аз ще ги проследя.
	— Има време за града. Пароли… — промърмори Степан. — Защо са се домъкнали тук? Да допуснем, че целият разговор беше паролен. А мястото, и то ли е паролно? Кой им пречеше да си разменят паролите в колата?
	— Добре — казах аз. — Най-важното е да не ги изпуснем.
	— Оная гадина има ларингофон — рече Стьопка. — Разбираш ли? Предавателят е в джоба му, а на гърлото му има такова едно нещо, като на летците, за да говори. Микрофон на гърлото. Дяволска работа! На кого ли докладва? Или се правят на откачени, или са шпиони. Страхотия! И ние ги открихме.
	Мълчах. Според мен шпионите са гадняри и нищо хубаво няма в тях. Добре ги проследихме, ама да пукна, ако разбирам защо шофьорът така се промени до онова пънче… Беше си обикновен шофьор и изведнъж стана шпионин! Този — „Ъгъл трети“ — още от Сутринта въртеше разни номера, но шофьорът си беше съвсем нормален… Да не би и „Смоленският път“, който си подсвиркваше, също да е бил парола?
	Степан има много добър слух. Пръв чу стъпки и припряно зашепна:
	— Аз ще се залепя за тях, а ти драскай за града. При Сур. Там ще се срещнем.
	Прошепнах:
	— Не, аз ще се залепя!
	Но беше късно да спорим. Край самия път запращяха клонки. Пръв се показа Федя, червен, запъхтян, влачеше нещо тежко на рамо. Зад него се проточи стъбло, шофьорът държеше другия му край. Пухтеше и се спъваше. Шофьорът и Федя бавно, с мъка прескочиха канавката. Ама че работа — влачеха пъна! Онзи, същия, за който казаха, че вчера го е нямало, с бялата ивица от обелена кора — нали знаете, като секат дърво, не го режат до края, оставят малко и на това място обикновено се отчупва парче.
	Шофьорът свали задния капак и двамата блъснаха пъна навътре — колата изскърца и клекна. Прекалено тежък излезе, честна дума…
	Федя изчисти ризата си. Китарата стърчеше на гърба му. Беше пъхнал грифа под колана на панталона си, а лентата й беше изчезнала някъде. Помня, че сутринта имаше лента. Федя се изви, измъкна китарата от колана си, а шофьорът му подаде вързопче, направено от носна кърпа.
	Стори ми се, че във вързопчето май имаше бонбони — около половин кило. Федя веднага заговори:
	— Да, трябва да купим бонбони… В хартийки. — Внимателно тръсна вързопчето, а шофьорът кимна. — Разбрахме се, Петя. Аз се качвам в каросерията.
	— Няма нужда — възрази шофьорът. — Качвай се в кабината.
	— Би трябвало да съм с тях.
	— Слушай — рече шофьорът, — тези неща аз по-добре ги разбирам, аз карам. Ще включа брояча и ще се движим законно. Като видят, че слизаш от празната каросерия, може да заподозрат нещо. Поглеждай през задното стъкло. Ще го закараме!
	— Добре. — Кисельов докосна нещо на гърдите под ризата си. Наведе се, за да си изчисти панталоните, и на шията му се показа черна лентичка. Под ризата, на лентата от китарата беше закачено нещо…
	Вмъкнаха се в кабината.
	Знаех, че не бива да се показваме, преди колата да е потеглила, защото, когато тръгват, шофьорите поглеждат наляво. Хванах Стьопка — той блъсна ръката ми. В кабината Федя попита:
	— Имаш ли пари да внесеш в касата? Аз нямам пукнат грош.
	— Ще се намерят, това пари ли са… Трийсетина километра — петарка… За какво са ни сега тия пари?!
	Изведнъж се засмяха. Така зацвилиха, че колата се разтресе. Моторът изрева и завивайки, колата направо от място тръгна назад, като нагази в нашата хвойна. Изтъркаляхме се настрани.
	Небесносинята каросерия се подаде през храстите — р-р-р-р-р! — колата дръпна напред и Стьопка като бълха скочи и се хвана за задния капак. Аз малко поизостанах и това беше достатъчно, за да може Стьопка да ме ритне, да ме събори на земята и да прескочи в каросерията. Те заминаха, а аз останах.

>>	Няма нищо

	Не се ударих, ама ми стана криво. Около две минути останах да се въргалям там, където паднах, и точно под носа си видях писалката на Стьопка, взех я и станах. Прахта по пътя почти се беше слегнала, само в далечината все още се кълбеше над дърветата. Постоях, погледах. Закука кукувица — беше наблизо и старателно редеше: „Ку-ку, Ку-ку“…
	Изкука силно двадесет и два или двадесет и три пъти, млъкна и чак тогава затичах към елховата поляна. Трябваше да търча към града и да вдигна тревога, да спасявам Степан от онези хора — всичко знаех и разбирах. Като куче на каишка ме теглеше поляната, трябваше да погледна — същият пън ли беше, или не беше същият? Дотичах до мястото и едва не закрещях — пънът беше изчезнал.
	То само да беше изчезнал!
	Не беше оставил никаква следа, земята наоколо не беше разровена, нямаше никаква яма, само няколко плитки вдлъбнатинки в тревата.
	Значи Федя не беше излъгал, че вчера този пън не е бил тук. Довлекли са го отнякъде. Ако се съди по тревата, наскоро — през нощта или сутринта. Тревата отдолу още не беше увяхнала. Ето и следите на шофьора и на Федя. Бяха се отпечатали дори на поляната, където земята беше добре изсъхнала, а по мокрите алейки бяха много дълбоки.
	Пънът тежеше около центнер — не по-малко.
	Това вече наистина е дяволска работа, помислих си аз. Ту го довличат този нещастен пън, ту го откарват… Пък и май е прекалено тежък за елхов пън.
	Федя каза така: „Да качим в колата «големия посредник» и да го откараме в града.“
	„Големия посредник“… Посредници има във военните игри, нещо като футболни или хокейни съдии — тичат заедно с играчите. Да, ама са хора, не са пънове, нали?… Слагат ги, откарват ги…
	Съвсем се обърках и започнах да търся следите на тези, които са донесли „посредника“. Не е могъл да долети по въздуха и не е могъл да натежи, докато е стоял тук, нали така? Ама не открих никакви следи, макар че пребродих всички алейки, до една. Около петнадесет минути търсих, вече започнах да вземам собствените си следи за чужди и ми стана толкова страшно, не мога да ви опиша. А когато наблизо излетя птица, съвсем се изплаших и без да се обръщам, хукнах към големия път.

>>	Автобусът

	Изтичах на шосето, на чист полски вятър. Той веднага изсуши гърба ми, мокър от страх и тичане, а настъпващият ден беше толкова хубав, та чак се учудих. Слънцето беше ярко, не замъглено като предишните сутрини. Синигерите крещяха толкова звънко и силно, сякаш над парка висеше мрежа от стъклени иглички. Независимо от ранния час асфалтът вече поддаваше под токовете и ми се искаше да се изкъпя. Представих си как свалям тежките панталони и влизам във водата. Да се изкъпя!… Изобщо нямаше смисъл да си мисля за това. Трябваше да хвърча при Сур, да вдигам тревога.
	Табелката на автобусната спирка жълтееше вляво от мене, високо по стръмното. Чак като дотичах до нея, се сетих, че трябваше да тичам в обратна посока — не срещу автобуса, а по посока на движението му и не нагоре, а надолу. Но вече нямаше смисъл да се връщам и щом не можех да се изкъпя, поне можех да погледам езерата от хълма.
	И наистина от спирката се откриваше панорама: направо по шосето — къщите и водната помпа на Синия Камък, по-наляво — гората и езерата с пясъчните брегове, после парка и накрая цялото ни градче като на тепсийка. Три надлъжни улици и пет напречни, завод за тракторно електрооборудване, елеватор, млекозавод — това е всичко. И както винаги ми стана криво. Хората си живеят в истински градове, с истински заводи, а нашият — само името му е град. Това електрооборудване го правят в четири тухлени бараки. Е, вярно, че млекозаводът е нов, хубав.
	Продължих да се обръщам наляво, оглеждайки се наоколо. От онази страна на шосето се ширеха полята и езерата на совхоза, горичките, а по-нататък — купчина хълмове, скриващи се зад хоризонта. Тях нарочно ги оставих накрая, защото на най-близкия хълм се намираше радиотелескопът. Виждаше се чудесно — върху ажурна разкрачена поставка се кипреше плоската чаша на антената. Тя също е ажурна, само изглеждаше плътна и малка като чаена чаша. В действителност е почти сто метра в диаметър — казаха ни, когато бяхме там на екскурзия. Под телескопа се белееха три кутийки — две служебни здания и едно жилищно, за научните сътрудници. Оградата изглеждаше като бял конец, опасващ хълма. Голяма работа! Много ми се искаше да видя как телескопът се обръща, но чашата неподвижно гледаше към небето и огромната й сянка неподвижно лежеше върху склона. Загледах се, а през това време се зададе автобус. Малък, син, с надпис: „Служебен“. Нямаше никакъв смисъл да вдигам ръка, това автобусче беше от радиотелескопа.
	Но изведнъж то спря. Даже отвориха вратата и ми извикаха: „Качвай се, момченце!“
	Нямаше да разказвам толкова подробно за този автобус и за пътуването до града, ако не беше Вячеслав Борисович. Той беше в автобуса и той ме качи — шофьорът и Ленка Медведева никога нямаше да се сетят. Знаех, че е научен сътрудник от радиотелескопа. Доста млад, светлокос, със сив костюм. Не е тукашен. Десетина души не бяха тукашни, останалите — местни, като Ленка Медведева, радиотехничката.
	Вячеслав Борисович не се държеше началнически. През цялото време се смееше, шегуваше се с мене — защо съм бил такъв червен и рошав и какво съм правил в парка в учебно време. Малко нещо се пообърках и грубо го попитах:
	— А вие защо се возите в работно време?
	Той се засмя, плесна се по крака и възкликна:
	— Поставяш въпроса ребром, така ли? А знаеш ли ти какво е това нетърпение на сърцето?
	Поклатих глава.
	— В пощата е пристигнало писмо — каза той нежно. — Синичко. Няма какво да се усмихваш. Дойде и моят ред. И нетърпението на сърцето ми заповядва да получа синьото писмо незабавно. В разгара на работното време. — Той потри длани и се престори на сърдит: — Но да оставим това. Какви са успехите ти в областта на кралицата на науките — математиката?
	Казах:
	— Нищо особено.
	Вячеслав Борисович страшно ми хареса и ние си пътувахме много весело. Даже Ленка се държеше като човек. Разбирате ли, тези момичета, щом обуят найлонови чорапи, и започват да оглеждат хората… Как да ви обясня? На лицата им е изписано: „Не, ти не си прекрасният принц и никога няма да станеш.“ Но веселият характер на Вячеслав Борисович действуваше благотворно на Ленка Медведева. Той през целия път се усмихваше и на сбогуване ми рече: „Бъди здрав, поздрави Симочка.“ Симка е сестра ми, по-голяма е.
	Оставиха ме на улица „Героите на революцията“, срещу стрелбището, аз притичах през улицата, слязох в сутерена и дръпнах вратата на оръжейния склад. Беше заключена. Все още се надявах, че Стьопка може вече да е в залата заедно със Сурен Давидович, и хукнах към нея.
	В залата за стрелба беше тъмно, само в далечината светеха мишените. Рязко, сухо щракаха малокалибрените винтовки: три момчета от техникума стреляха, Сурен Давидович — до коригиращата тръба, а Стьопка го нямаше.

>>	Тревога!

	Като посвиквах с тъмнината, открих и Валерка — махаше ми от купчината гимнастически дюшеци. Сурен Давидович промърмори, без да се отделя от тръбата:
	— Защо си дошъл?… Добре, Верстович! — Това беше вече за стрелящия.
	При Сурен Давидович можехме да нахълтаме дори и среднощ, по всякакъв повод или просто така. Само не по време на работа. Сур е прекрасен треньор и самият стреля най-добре от всички. Ама проклетата астма! Сур щеше да бъде шампион на Съюза, ако не беше тая астма, сигурен съм.
	— Осмица на „четири часа“* — каза Сур. — Илин, дишайте правилно!
	[* Инструкторът казва на стрелеца, че куршумът е улучил осмия пояс на мишената, по-ниско и по-надясно от центъра — по посока на часовниковата стрелка, показваща върху циферблата числото четири — б.а.]
	Попитах Верка:
	— Отдавна ли Стрелят?
	— Току-що започнаха — прошепна Верка. — Къде е Стьопка?
	— Млъкнете, гвардейци — каза Сурен Давидович.
	— Добре, Илин! Изстреляйте серията с минимални интервали!
	И сам виждах, че тренировката е започнала скоро — мишените бяха чисти. Значи Сур ще се освободи след час. По-рано няма да свършат.
	— Оглоблин, не мога да ви позная. По-внимателно, сваляте мушката.
	Невъзможно беше да чакам цял час. Приближих се до Сур и му прошепнах:
	— Сурен Давидович, тревога, Стьопка е в опасност…
	Той внимателно ме погледна, изкашля се и стана:
	— Стрелци, продължавайте серията! Валерий, коригирай…
	Щастливият Верка се втурна към тръбата, а ние излязохме в коридора. Стори ми се, че Сурен Давидович е много сърдит и започнах да разказвам бързо и объркано:
	— Стьопка замина с новото такси от парка, а в таксито имаше шпиони…
	— Какви шпиони? — попита той. — Откъде шпиони?
	Върнах се към началото — как вървях и как видях Федя Китариста. Сур ме слушаше с половин ухо, поглеждайки към вратата, очите му направо светеха в тъмния коридор. Забързах. Надве-натри разказах как шофьорът падна до пъна. Сурен Давидович се обърна към мене:
	— Какво-о? И той ли се хвана за сърцето?
	— И даже падна. Това не е всичко, Сурен Давидович!
	— Виж ти, не било всичко… — промърмори той. — Разказвай, Льошик, разказвай.
	Разказвах и ми ставаше все по-страшно. Докато бях в парка, не изпитвах и една четвърт — какво ти! — и една десета част от този страх. Там бяхме заедно. А къде е сега Стьопка? Страх ме беше, ужасно ме беше страх. Като свърших, Сур промърмори:
	— Странна история… Лично на мене Кисельов ми беше симпатичен.
	— Федя ли? Че как иначе! — казах аз. — А сега виждате ли какво излиза!
	— Засега почти нищо не виждам. Пънът бил много тежък, казваш? — Скоси поглед към вратата, откъдето се чуваха изстрели, и тогава разбрах…
	— В него има оръжие, а в кърпата — патрони! — закрещях. — Сурен Давидович! А на шията му автомат, на шнура от китарата!
	— Льошик, не бързай. Оръжие ли? — Водеше ме за рамото към склада. — Шпионите няма защо да крият оръжие. Даже мисля, че на шпионина изобщо не му трябва оръжие. Може би само пистолетче… Но малко, малко… Бандитът, грабителят — това е друго нещо.
	— Шпионин и да не му трябва оръжие? Какво ви става, Сурен Давидович! Навсякъде пишат: безшумен пистолет, пистолет-писалка…
	— Писалката е ясно — каза Сур, като влезе в склада. — Малък предмет, лесно се крие. Носи се до тялото. Но за какво им е цял пън с оръжие? Пънска му работа… Къде ми е бележникът? Ето го. Сядай, Льошик. Аз си мисля, че на шпионина съвсем не му трябва пистолет. Шпионин, който е стрелял дори само веднъж, вече е покойник… Изтичай, моля те, и покани тук Валерик.
	Верка не се зарадва много на поканата. Той коригираше стрелбата на големите момчета, подвикваше им с горд глас. Те също викаха — Верка бъркаше коя мишена на кого е. Въздъхна и затича след мен, като питаше:
	— Какво? Тревога ли? Страхотия!
	Сур вече беше написал бележката. Каза:
	— Валерик, времето е скъпо. Льошик после ще ти разкаже всичко, но в никакъв случай не по пътя. Ясно ли е? (Аз кимнах.) Ясно. Ето какво съм написал на заместник-началника на милицията капитан Рубченко; „Драги Павел Остапович, знаеш, че заради болестта си не мога да изляза «на повърхността». Много те моля, отбий се при мене на стрелбището, бързо е. Моля те, не отлагай. Твой Сурен.“ Валерик, тичай. Ако чичо Павел го няма, предай бележката на майора. Ако и двамата ги няма — на дежурния в отдела. Запомни ли? А ти, Льошик, търси Степан. Имаш половин час време… не, двадесет минути. А ти, Валерик, предаваш бележката и веднага се връщаш.
	Той ни погледна и за да ни ободри, каза:
	— Гвардията умира, но не се предава. Бе-е-егом, ар-рш!

>>	Започваме да действуваме

	Излетяхме „на повърхността“ и препуснахме през дворовете. Какво можех да направя за двадесет минути? Да потичам из улиците и да надникна в пощата. И милицията е там, съвсем наблизо. (Пощата излиза на булеварда, а милицията — на улица „Ленин“, но дворът им е общ, заедно с универмага и химическото чистене.)
	Имахме си правила как да се държим при „тревога“ Днес аз я обявих, но всъщност можеше да я обяви всеки — от Сур до най-малкия, тоест Верка. Сурен Давидович никога не заповядваше — и така всички го слушаха, — но винаги обсъждахме как е по-добре да направим това или онова. Ала когато се обявяваше тревога, споровете и разговорите се прекратяваха. Сур ставаше командир. Беше ми заповядано двадесет минути да търся Стьопка, а на Верка — да предаде бележката и да се върне. Значи аз нямам работа в милицията, макар Стьопка, разбира се, се е постарал да насочи милицията по следата. И Верка няма какво да ме поглежда, налага се да върви сам. Дочаках го нерешително да се изкачи до входа и затичах нататък. На ъгъла спрях, оправих си косата. Струваше ми се, че всички знаят защо отивам в пощата.
	… Сега слънцето огряваше цялата улица, светеше право в лицето ми. Някой надничаше от прозореца на кабинета по математика на третия етаж в училището. Странно ми беше да си мисля, че сега и аз се виждам от този прозорец точно така, както преди два часа се виждаха Федя Китариста и другите. Само че аз вървях с лице към училището, а не с гръб, както пощаджиите, и Федя не седеше на стъпалата.
	Тракна стъклената врата. Замириса на восък, тампонно мастило — обикновена пощенска миризма. Наложих си да не се озъртам за онези двамата, които се хващаха за сърцето. Пъхнах ръце в джобовете и заоглеждах, сякаш искам да си купя марка.
	Нямаше много хора, по един човек на всяко гише. И Стьопка го нямаше. Наистина, за какъв дявол му е притрябвало да е в тази поща!… Някой се обърна към мене. За конспирация трябваше да купя картичка от три копейки. От гишето видях, че и двамата пощаджии си бяха на мястото — единият седеше на бюрото с надпис „Началник телеграфно отделение“, а другият работеше на апарата, тракаше като картечница. До гишето, където се продаваха картичките, имаше съобщение, написано с червен молив: „Съобщение! До 16.00 часа днес междуградските телефони няма да работят поради измерване на линията.“ „Как ли пък ще я мерят тая линия“ — помислих си, взех си картичката и в този момент вратата срещу мен се отвори и влезе Федя Китариста. Картичката изскочи от ръката ми и отлетя в ъгъла при кошчето… Не бързах да я вдигна. С върха на обувката си я ритнах зад кошчето и пъшкайки, започнах да я вадя — смачках я, разбира се. А Федя се приближи с изключителната си усмивка до гишето и помоли с изключителния си баритон:
	— Тамара Ефимовна, ще бъдете ли така щедра да ми дадете пет пликчета авио?
	Тя естествено започна да се усмихва. Вдигнах картичката и с глупашки вид започнах да се приближавам към усмихващата се Тамара Ефимовна, а Федя застана някак особено шик и се облегна:
	— Природата ликува, а вие си седите тук и си похабявате младостта… — и все от тоя род глупости.
	Просто невероятно — колко бързо го намразих. Преди два часа го гледах с възторг — ами че това е Фьодор Кисельов, първата китара на града, голяма работа! Сур току-що каза, че Кисельов му харесвал, а сега сме в положение на тревога и затова думите на Сур „харесва ми“ са равносилни на заповед.
	Представяте ли си до каква степен човек трябва да се е побъркал, за да му се въртят из главата такива мисли?
	— А, дребосък! — каза Федя. — Вземи си бонбонче.
	Извади от десния си джоб бонбон „Приказка“. На хартийката се мъдреше хилав розов котарак с черна панделка на шията и черни лапи. Вътре — истински бонбон. Развих го, но не го изядох. Все пак са купили бонбони! Защо?! Ама че дяволска работа!
	Бях забравил да разкажа на Сур за бонбоните!
	— Това е за вас, Тамара Ефимовна — започна Федя и й подаде от същите бонбони. — За вас… моля, почерпете се. — Обиколи всички гишета, всички му благодариха.
	Вече бяха минали десет минути, но нямах никакво намерение да си отивам.
	— Ле-е-личко, Тамара Ефимовна — захленчих, — смачках си картичката. — И й я показах.
	— Ами вземи си друга картичка, три копейки струва — чух.
	Само чух. Не виждах лицето на Тамара Ефимовна, защото гледах към Федя, а пък той извади бонбон от другия си джоб и ловко го подхвърли на бюрото на началника:
	— Почерпете се, другарю началник!… И вие, моля! — Това вече бе към старшия телеграфист. — И за вас един — обърна се към девойката, която предаваше телеграма, и извади поредния бонбон пак от десния джоб… — Днес съм рожденик, заповядайте!
	— Ле-е-личко, нямам вече пари — с ужас мрънках през това време, защото бях сигурен: бонбоните от десния джоб са отровни. А не можех да извикам: „Не яжте!“. И сега ме е срам, като си спомня този миг. Аз, идиотът, си мислех, че е по-важно да се хване шпионинът, отколкото да се спасят хората…
	— Леличко, дайте ми тогава бонбо-о-на-а…
	Но беше късно, късно! Тя вече го хрускаше, а хартийката с розовия котарак, внимателно изгладена, се кипреше под стъклото на бюрото й.
	— Я го виж ти! — рече Тамара Ефимовна. — Ама какви нагли деца са се навъдили, просто ужас! Чухте ли, Феденка?
	Всички се вторачиха в мене, само дебелият телеграфист тракаше на машината си.
	Федя си вееше с пликовете като с ветрило.
	— Обичаш сладичко, а? Още този не си изял, лакомнико… — Разглеждаше ме много внимателно.
	Започнах да отстъпвам към вратата, като си мърморех:
	— За Симка, да е справедливо… Един за мене, един за нея… За сестра ми, за Симка… — Без никакво усилие изглеждах страшно нещастен и жалък.
	Девойката, която предаваше телеграмата, се изчерви — беше я срам заради мене. Федя каза:
	— Дръж, къщовнико, хоп-ла!
	Не се помръднах и бонбонът (от десния джоб) остана на линолеума.
	В този момент почувствувах, че телеграфистът, без да вдигне глава и без да каже нещо, подаде знак на Федя. И изведнъж с мене стана нещо ужасно: някаква грамада сякаш ме глътна и аз умрях, но само за секунда или две. Грамадата ме изплю. Бонбонът още си беше върху чистото квадратче на линолеума между мене и Китариста, но той като че ме гледаше със страх.
	Някой проговори: „Много нервно дете.“ Девойката понечи да вдигне бонбона, но Федя се наведе сам, пусна бонбона в ръката ми и лекичко ме побутна към вратата. Бам! — затвори се тя.
	Стоях на тротоара, мокър от притеснение като товарен кон. А зад витрината на пощата вече всички движеха челюсти, дъвчеха проклетите бонбони. Даже дебелият телеграфист — видях как и той пъхна бонбона в устата си.
	Оживено разговаряха. Някой показа с пръст, че стоя отвън, аз отскочих и хукнах към Сурен Давидович.

>>	Двойната опаковка

	Стьопка още не се беше върнал. В склада Верка чистеше един малокалибрен пистолет. Сурен Давидович се бръснеше, седнал на леглото си под прозореца в дъното на стаичката.
	— Китариста раздава отровни бонбони! — изстрелях аз. — Ето!
	Сур изключи електрическата самобръсначка.
	— Тези бонбони ли? Защо да са отровни? Ето ти вода, пийни си…
	Наистина страшно бях жаден. Глътнах, задавих се. Верка веднага ме тресна между лопатките.
	— Разкарай се, червеновеждко! — изръмжах аз. — Дойде в пощата и започна да раздава бонбони. В десния му джоб са отровните, а в левия — не зная.
	— Пак ли пощата? Стига вече с тая поща днес! — Сур взе развития бонбон, погледна го. — Та казваш, че са отровни? Тогава отровата са я сложили направо във фабриката. Гледай, повърхността им е съвсем гладка. Дай да видим другия. — Започна да развива и втория бонбон, засмя се: — Льошик, Льошик, ти си паникьор, а не следотърсач… — Сур свали един розов котарак, а под него самодоволно розовееше още един.
	Верка се закиска. И за глупака беше ясно, че отровителят няма да вземе да увива бонбона в две еднакви хартийки.
	— Котаракът в чизми — каза Сур. — Автоматът във фабриката случайно го е увил два пъти.
	Ама че съм магаре!… Страшно се зарадвах и малко се ядосах. От една страна, беше чудесно, че бонбоните не са отровни и Тамара Ефимовна и всички там, ще останат живи. От друга страна, защо раздаваше бонбони? Ако бяха отровни, щеше да е ясно защо. Ама обикновени? Или е сбъркал джобовете и е раздал отровните на своите, а на другите — и на мене също — хубавите? Ама и аз съм един следотърсач!… Не можах да се справя с някаква си опаковка на бонбон. Наистина беше котаракът в чизми. Пък аз се чудех: защо е нарисуван котарак с панделка, а се нарича „Приказка“? Чизмите са нарисувани толкова лошо, че не е ясно дали лапите му са черни, или е с чизми. „Да ми падне само този художник!…“ — мислех си, докато разказвах за произшествията в пощата.
	Упорито си мислех за неизвестния художник, за да не си спомням как умирах. За това си премълчах, а всичко останало им разказах подробно. Верка се пулеше и охкаше — вероятно Сур му беше обяснил някои неща, докато ме е нямало.
	Сур записа доклада ми в бележника си. Почука с молива по листчето:
	— От десния джоб черпеше всички, а от левия — по избор. Така ли, Льошик? А в гората е казал, че трябва да купят бонбони… Ама че работа…
	— Отровните са в левия! — със страшен шепот обяви Верка. — Само така е, чичо Сурен!
	— Да не бързаме. — Той включи бръсначката. — Романтиката е хубаво нещо, когато е с мярка, гвардейци. (Ж-ж-ж-ж-ж-ж-ъ — бръмчеше самобръсначката.) Мисля, че всичко ще се окаже просто и не съвсем романтично.
	— Шпиони са! — казах аз. — Каква ти романтика.
	Той изключи бръсначката.
	— Кажи, аз случайно не съм ли шпионин?
	— Вие?!
	— Аз. Живея в сутерена, в къщи не си ходя, давам на момчетата странни поръчения. Подозрително ли е?
	— Вие сте добър, а те са шпиони — каза Верка.
	— Никой няма право — сърдито рече Сур — да обвинява човек в престъпление, без да се е ориентирал в същността на работата. Разбрахте ли?
	— Разбрахме — казах аз. — Ама ние не сме юристи и не сме следователи. Ние само така, просто предполагаме.
	— Не си юрист? Тогава не предполагай. Ако аз ти кажа, че е възможно — разбираш ли, възможно — Кисельов да се готви да извърши обир? Паника! Ти ще го смяташ за виновен! А така не бива да се мисли, Льошик!
	— Ама че работа! А какво може?
	— Когато дойде Павел Остапович, да му се изложат фактите. Само фактите. Нещо много се бави…
	Верка каза:
	— Обеща бързо да дойде. Каза: като се освободя, веднага идвам.
	Сур погледна часовника. Разбрах го. Мислеше за Стьопка. Кой най-лесно ще открие Стьопка, ако не милицията?
	Зачакахме. Сурен Давидович ми нареди да стоя в склада, а той отиде в залата за стрелба. Верка изтича на двора да гледа кога ще дойде капитан Рубченко. От вълнение започнах да лъскам пистолета, току-що изчистен от Верка. Докато движех шомпола, надникнах в бележника на Сур.
	Отдолу на листа беше написано и подчертано с две черти: „Защо и тримата са се хващали за сърцето?“
	Прав беше. В пънчето има оръжие, с бонбоните, да предположим, си предават бележки, но защо всички се хващат за сърцето?
	И тогава Верка се втурна към стрелбището с вик:
	— Чичо Сурен, чичо Павел дойде!

>>	Капитан Рубченко

	Павел Остапович Рубченко е приятел на Сур. По-рано бяха трима приятели, но третият, бащата на Валерка, умря по-миналата есен. За нас Павел Остапович беше нещо като част от Сур и когато влезе, едва не му се хвърлих на шията. Голям, много чист, в снежнобяла риза под синьото сако. Рядко обличаше униформа.
	— Здраве желая, дребосък!
	Весело му отговорих:
	— Здраве желая, другарю капитан!
	— Какви произшествия има? Засега, гледам — чистите оръжието. Пак пренебрегваш училището, а?
	— У-у, такива произшествия… Не сте ли виждали Стьопка?
	Не беше виждал Стьопка. Надникна Сур и помоли да го почакаме една минута, докато приеме винтовките. Рубченко кимна към стрелбището и поклати пръст. Сур каза: „Разбрано“ — и ме извика да пренесем винтовките. Охо! Рубченко не иска да го виждат тук, следователно вече знае нещо… Изскочих и бегом понесох винтовките. Сур отмени даже чистенето, за да изпрати по-скоро студентите от стрелбището, и заключи входната врата. Сега никой не можеше да ни попречи, а Стьопка, ако трябва, ще си отвори сам или ще позвъни. Седнах така, че да виждам двора през прозореца. Сурен Давидович притвори вратата на склада, запали от своя „Астматол“ и посочи към мене:
	— Ето го докладчика.
	Рубченко вдигна вежди и ме погледна доста неприветливо. Според мен всеки милиционерски началник ще се учуди, ако го накарат в горещината да се мъкне да слуша някакво си хлапе.
	Сур се изчерви и каза:
	— Альоша е сериозен човек. Разказвай подробно, моля те. — И отвори бележника си.
	Започнах да разказвам и колкото повече говорех, толкова повече се вълнувах. „Къде е Стьопка?“ — блъскаше се в главата ми. Изведнъж забравих как Федя се запозна с шофьора, какво казаха при пъна. Сур ми подсказа от бележника. Рубченко сега слушаше с внимание, кимаше, вдигаше вежди. Когато стигнах до разговора за бонбоните — първия, още в горичката, — хлопна входната врата и в склада се втурна Стьопка.
	Ние закрещяхме „Уру-ру!“, Сурен Давидович плесна с ръце. Степан още с влизането искаше да каже нещо, но изведнъж стана бял като платно. „Ама че чудесии! — помислих си. — Да не би да е изпуснал Китариста?“
	Стьопка застана до вратата, заби очи в пода — сякаш си беше глътнал езика. Толкова блед никога не го бях виждал.
	Сур вероятно беше разбрал нещо. По-точно, почувствувал. Бързо заведе Стьопка до прозореца, настани го на леглото, даде му вода, като на мене преди малко. Стьопка шумно гълташе и изпи две чаши една след друга.
	— Измори ли се, момче? — нежно попита Рубченко. — Водата в каната да не е студена? Че пиеш ли студена вода и хо-оп! — ангината готова.
	Стьопка и сега не отговори. Даже на малкия Верка му стана неудобно — захили се и засия с огромните си очи, сякаш казваше: не се сърди, чичо Павел, Стьопка е добър, ама е странен.
	Сурен Давидович рече:
	— И Стьопа участвуваше в тази работа. (Рубченко кимна.) След Альоша и той ще разкаже някои неща. Нали така, Стьопка?
	Стьопка измърмори:
	— Както кажете, Сурен Давидович.
	Продължих някак си да разказвам, но през цялото време гледах към Стьопка. Те със Сур седяха срещу светлината, така че лицата им не се виждаха. Забелязах как Сур му подаде една винтовка и шомпол, приближи към него смазката. И той взе винтовката. И започнаха да чистят. Стьопка веднага извади затвора, а Сур, придържайки цевта под мишница, отвори шкафчето и извади флакончето с хапчета против астма. Аз през това време разказах за празната поляна и за следите само в една посока, а Рубченко кимаше и от време на време казваше:
	— Така… така… Нямаше ли следи? Така, така… Чакай, Альоша. — Обърна се към Стьопка: — Ти, момче, до самия град ли се вози в таксито?
	Стьопка отговори:
	— До края се возих.
	— И докъде?
	— Влязохме във вашия двор откъм улица „Ленин“. През арката.
	— Те откриха ли те?
	— Скочих под арката. Не ме откриха.
	— Юнак! — горещо възкликна Рубченко. — Хитро! Проследи ли какво направиха после?
	В този момент Сурен Давидович щракна затвора и измърмори:
	— Ама че негодници! Забравили патрон в цевта…
	Капитанът се обърна към него:
	— Не пречи! Става дума за държавно престъпление!
	Охо! Едва не се пръснах от гордост. Нали им казвах, казвах им — шпионаж! Страшно се учудих, че Стьопка не се зарадва. Той захвърли винтовката на леглото и каза с тих, отчаян глас:
	— Сурен Давидович… Ето го — Стьопка посочи с пръст право към Рубченко, — той също се хвана за сърцето пред пъна. Той е „Петоъгълник двеста“. Аз видях.
	Замръзнахме. Просто се вцепенихме. Представяте ли си? И капитанът седеше неподвижно, втренчен в Стьопка. Сурен Давидович изхриптя:
	— Остапович, възможно ли е това?
	Но капитанът мълчеше. А Стьопка изведнъж затвори очи и се свлече към стената. Тогава Рубченко вирна брадичка и рече:
	— Ще отговарям само без свидетели. Държавна тайна! — И пак се вторачи в Степан.
	Гледаше го сурово, сякаш очакваше Стьопка да се откаже от думите си. Ама къде ти! Стьопка скочи и извика:
	— Ще обясните пред нас!
	Сур отново изхриптя:
	— Остапович, възможно ли е това?
	— Дребна работа, дребна работа — отговори Рубченко и бързо затършува с ръце по гърдите си. — Нищо не може да бъде…
	Напреки на стаята плисна прозрачен пламък, щракна винтовка. Още нищо не бях разбрал, а капитан Рубченко вече падаше от стола. Сурен Давидович го гледаше, стискайки винтовката, а от стената, от една огромна черна дупка се сипеше мазилка. Дупката беше до главата на Сур.

>>	Нещастието

	Нали ви казвам, нищо не разбрахме. Сякаш се бяхме вцепенили. В наклонения сноп слънчева светлина блесна бялата коса на Павел Остапович — капитанът падаше с главата напред, бавно-бавно, в пълна тишина. Шумолеше само черната мазилка, която се сипеше върху бялата мушама на шкафчето. Стьопка още стоеше с вдигната ръка — толкова бързо се случи всичко. Без още да изпитвам страх, като насън гледах как капитанът се отпуска с гърди и лице върху дъските, как изпод гърдите му отново плисна пламък, удари под леглото и оттам веднага започнаха да излизат кълба дим. После Сур извика: „Остапович!“ — и се опита да вдигне капитана, а Стьопка неумело взе каната и започна да я излива под леглото, откъдето излизаше димът. Дойдох на себе си, когато Верка закрещя и подбели очи.
	Наложи се да го измъкна в коридора. Престана да крещи и се вкопчи в мене. Досега имам синини — толкова силно ме беше хванал за ръцете. Казах му:
	— Стига истерии! Трябва да помогнем на Сурен Давидович. И това ми било гвардеец…
	Разхлаби малко ръцете си. Кимна.
	— Може би е по-добре да си отидеш в къщи? — попитах.
	— Ще помагам — каза Верка.
	— Не, върви си в къщи — повторих аз, но това си бяха само празни приказки.
	Верка по детски, на пресекулки въздъхна и тръгна след мене.
	В склада остро миришеше на дим. Павел Остапович лежеше на леглото. Сур се беше надвесил над него и жаловито говореше нещо по арменски, като се удряше с юмруци по челото. Съвсем се задъхваше. Мрачен, но не и изплашен, Стьопка стоеше напушен и не ги поглеждаше.
	Прошепнах:
	— Стьопа, как стана? Умрял ли е?
	Стьопка мръдна с рамо. Разбрах: умрял е. Но все още си мислех за случайния изстрел. Как така Сур, толкова опитен стрелец, можа случайно да стреля, докато вадеше патрона от цевта. Тогава Стьопка каза:
	— Гледай. — И показа някъде настрани. Не можех да откъсна очите си от Сур и не разбирах накъде ми сочи Стьопка. Той ме обърна за раменете към масата.
	Там лежеше невероятен предмет. Той не приличаше на нищо. От пръв поглед наподобяваше стоманена пръчка, но достатъчно беше човек секунда да го погледа, за да разбере — това нещо не е стоманено, даже не е метално и не е пръчка, съвсем определено. Даже не е кръгло. Може би овално? Не, неравно, сякаш са го стискали с пръсти. Зеленикавоблестящо. От единия край имаше черен, силно блестящ кристал, а от другия край стърчаха две пластинки като плавници. За няколко секунди си помислих, че е сушен калмар — пластинките приличаха на опашката на калмар или сепия. Нещото беше дълго трийсетина сантиметра.
	— Видя ли? Това е бластер — прошепна Стьопа.
	Краката ми съвсем се разтрепераха. Бластер! В някои фантастични разкази така наричат пушките, които стрелят с антиматерия, или лъчевите. Ама в разказите, разбирате ли? А ние не бяхме в разказ, а в сградата с номер три на улица „Героите на революцията“, в сутерена, приспособен за стрелбище. И тук, на масата в оръжейния склад изведнъж се озовава бластер, който капитан Рубченко, заместник-началникът на милицията, донася под сакото си.
	Веднага повярвах — бластерът е истински. Стьопка е прав. На косата светлина бластерът преливаше ту в зелено, ту в сиво — вълчи цвят. Не приличаше на нищо познато. Сега разбрах какъв беше онзи пламък, дето плисна, защо в бетонната стена е изгорена голяма дупка с размерите на глава и най-важното, защо Сурен Давидович е стрелял.
	Хванах се за края на масата. Ух, прекалено много неща се случиха за една сутрин, а краят им не се виждаше!

>>	Връзката

	Тялото на Рубченко все още беше на леглото.
	Беше ме страх да заговоря, да взема бластера, да погледна Сурен Давидович. А Стьопка не беше такъв. Попипа бластера и каза нарочно високо:
	— Съвсем студен!
	Сур чу и се обърна. Ох, дълго ще има да помня тази картина… Как гледа с кафяви, яростни очи разрушенията, треперещия Верка, винтовките, които се търкаляха в локвите, и бластера… Погледна и внезапно се защура — отвори желязната каса с оръжието и припряно започна да пъха вътре винтовките. Посегна към бластера — Стьопка хвана ръката му.
	— Това е спусъкът, Сурен Давидович, ето тези крилца.
	Сур силно затърка слепоочията си. Търкаше ги с яд, дълго. После продума:
	— Разбира се, че е спусъкът. Точно така… Къде е връзката?
	Стьопка показа с пръст към пода, а аз я вдигнах. Черна връзка за обувки, по-точно, две връзки, завързани заедно. И четирите им крайчета бяха здрави, стърчаха от възлите.
	— Разбирам — каза Сур. — Отвращава те… — Взе от мене връзките и ги прибра в касата. — Все пак няма защо да се отвращаваш, Степан.
	— Той е предател — каза Стьопка, като сочеше Рубченко, — а вие го съжалявате!
	Потръпнах — до мен закрещя Верка:
	— Лъжеш! Чичо Павел е татков приятел, не е никакъв предател, лъжеш!
	— Точно така, моето момче… Степан, изслушай ме: ако Павел Рубченко е предател, и аз също съм предател. Такива хора като него… — Сур се закашля. — Той е не само честен воин. Не само храбър и добър човек. Пред очите ми вече двадесет години работи в милицията. И на фронта. И винаги е бил истински рицар…
	Стьопка мълчеше. Трудно беше да не се съгласиш — такъв човек е пред очите на всички, като в стъклена будка. Но Сур се бе отърсил от отчаянието и продължи:
	— Изгубихме много време… Нужен е лекар. Кой ще се обади в „Бърза помощ“? Льошик, ти ли? Подръжте вратата. — Внимателно взе бластера и го пренесе в касата. Превъртя ключа два пъти. — Ех, Остапович!… Ех, Остапович!… По-добре… — И млъкна.
	Знаех защо. Беше готов сто пъти да го изгорят с този бластер, само и само да не бе стрелял в приятеля си. Но стреля, за да спаси нас.
	Погледна ни, стегна се, тръсна глава и на вид пак стана какъвто си беше винаги, даже погали Верка както обикновено — от носа към врата.
	— Да, положението е тежко… Не бива да се обаждаме в „Бърза помощ“. Стьопа, Альоша! Идете в четвърти вход, апартамент шестдесет и едно. Доктор Анна Георгиевна… Поканете я тук. Какво да й кажете? Че има ранен.
	Затичахме. Стьопка в движение рече:
	— Правилна заповед.
	— Защо? — попитах. Отговори ми:
	— Ами ако онези са проникнали и в „Бърза помощ“?
	— Кои онези?
	— С бластерите.
	— Защо им е да проникват?
	Стьопка само подсвирна. Тогава му възразих:
	— Доктор Анна Георгиевна също е могла да проникне.
	— Чуден човек… — изпухтя Стьопка. — Тя е пенсионерка и приема в къщи. Виждаш ли табелката?
	Виждах я. На апартамент 61 имаше блестяща медна табелка: „Доктор А. Е. Владимирская“
	Степан позвъни и изведнъж каза със свистящ шепот:
	— Той и мене искаше… така. Вашият Рубченко…
	— Ама той не стреля в тебе, а в Сур!
	— Не бе — прошепна Стьопка, — не с бластера. Той така… Сякаш с очи. Аз като че ли умрях за половин секунда.
	— Ох, а пък мене… — забързах аз, но в този момент вратата се отвори и от тъмния коридор попитаха:
	— При мене ли?
	Отговорих, че при доктора и че в стрелбището има ранен.
	— Сега, чакайте тук — каза глас, който ми се стори мъжки.
	В коридора светна лампа. Влязохме, но вече нямаше никого. Сякаш бяхме разговаряли с огромния часовник, който тиктакаше срещу вратата. Страшен часовник! По-висок от мене, с три гири, лъснати по-добре и от табелката на вратата. Часовникът веднага изсвири някаква мелодия с камбанки и започна да бие с троен звън — единадесет часът. Изохках, защото всичко беше започнало точно в осем и половина, само преди два часа и половина. В училище са минали три часа, а пък се струпаха толкова неща изведнъж! И Верка отгоре на всичко. Верка е много нежен и доверчив. Оня ден се приближи до един милиционер и попита: „Чичо, на вас защо не ви дават побойни палки!…“
	Звънна стъкло. Някой се завайка с тънък, старчески глас. Вратата рязко се отвори, в коридора изскочи жена с бяла престилка, с куфарче, съвсем побеляла. Тя стремително ни огледа със сини емайлови очи. Попита басово:
	— Раненият в стрелбището ли е? — И вече беше на стълбището.
	Едва успяхме да я настигнем. Това се казва пенсионерка! От апартамента крещяха: „Егоровна!“ — тя мълчаливо се носеше надолу по стълбата, после по пътечката край къщата и по четирите стъпала на сутерена. Стьопка изтича напред, отвори вратата и поведе докторката по коридора към склада.

>>	Доктор Анна Егоровна

	Сурен Давидович беше в склада сам с Рубченко. Стоеше, подпрян на касата, и пафкаше „Астматола“ си. Когато влязохме, той се поклони и проговори:
	— Здравейте, Анна Георгиевна. Ето… — И посочи към леглото.
	— Виждам. Казвам се Анна Егоровна… Охо! Децата — навън!
	— Разкопчах му ризата — каза Сур.
	Тя извади слушалката от куфарчето си. Разбира се, останахме в стаята, в най-далечния ъгъл, под пожарогасителите. Анна Егоровна правеше нещо със слушалката, въздишаше, после чукна с края й и я хвърли в куфарчето.
	— Отдавна ли стана нещастният случай?
	Сур бавно отговори:
	— Убийството стана преди двадесет минути.
	Анна Егоровна пак каза „Охо!“ и бързо, втренчено погледна Сурен Давидович. После нас. Пак Сур.
	— Какво правят тук децата?
	Стьопка направи крачка напред:
	— Ние сме свидетели.
	Тя искаше да каже: „Аз не съм милиция, на мен не ми трябват свидетели.“ На лицето й беше изписано учудване от тази странна история и от почти прякото признание на Сур. И ние й се сторихме не съвсем обикновени свидетели. Каза:
	— Моята помощ тук не е необходима. Смъртта е настъпила мигновено. — И се обърна към вратата.
	Но Сур я спря:
	— Анна Георгиевна…
	— Казвам се Анна Егоровна.
	— Моля да ме извините. Ще ви бъда изключително благодарен, ако се съгласите да ни изслушате. Давам думата си на офицер, че няма от какво да се страхувате.
	Ама как само вирна глава! Наистина „Охо!“. Смела леличка беше — не по-малко от нашия Степан. Вече бе успяла доста да почернее от слънцето и изглеждаше просто прекрасно: кръгло кафяво лице, бели коси, колосана престилка и кръгли, яркосини очи.
	— Слушам ви — каза Анна Егоровна.
	— Моля да ми разрешите преди това да ви задам два въпроса.
	Кимна, без да сваля очи от него.
	— Първият въпрос: вие лекар-учен ли сте?
	— Аз съм доктор на медицинските науки. Друго?
	— Кога за последен път сте излизали от къщи?
	— Вчера в три часа след пладне. — Басът й ставаше застрашителен. — На какво дължа този разпит?
	Сур притисна ръце до сърцето си и така заприлича на онези, че ние изтръпнахме. Но това си беше неговият обичаен жест на благодарност.
	— Доктор Анна… Егоровна, сега всичко ще разберете! Много ви моля, седнете. Заповядайте. Днес в осем часа сутринта…
	Сурен Давидович разказваше не като мене. Без подробности. Само фактите: завеждащият на пощата, старшият телеграфист, пътуването с таксито, двата разговора на Федя Китариста с шофьора, случката с бонбоните, после капитан Рубченко.
	За изстрела разказа така:
	— Тази история не беше съобщена на Павел Остапович изцяло. Той прекъсна Альоша… Кога, Льошик?
	— Когато товареха пъна на таксито — бързо подсказах аз.
	— Да, в таксито. Павел Остапович започна да разпитва второто момче…
	— Това ли? — попита Анна Егоровна.
	— Да, това е Стьопа. Той съобщи, че пънът бил закаран в двора на милицията.
	— И пощата…
	— Да. В този момент си позволих възклицание, което нямаше отношение към събитията. Павел Остапович грубо ме прекъсна. Това ме учуди. Ние сме приятели вече почти тридесет години… — Той се закашля. Докторката го гледаше с ледени очи.
	— Да, тридесет години! Момчетата знаят това. Тогава Стьопка се ядоса и заяви, че капитан Рубченко също се бил хващал за сърцето пред пъна.
	— Така ли… — каза Анна Егоровна.
	— Павел Остапович не възрази. Напротив, започна да вади от сакото си някакъв предмет, закачен под мишницата му на връзка за обувки. Не беше пистолет, Анна Егоровна. Пистолет, закачен по такъв начин, стреля мигновено. А този предмет… Ще ви го покажа.
	Касата се отвори с привичния мил звън. Стьопка промърмори: „Дяволска работа!“ Ето го бластера… Значи не ни се е присънил…
	— Този предмет, докторе, висеше на тази връзка, виждате ли? Моля да го видите, без да го докосвате.
	— Странно нещо.
	— Точно така, докторе. То висеше на връзката, завързана като примка, нямаше никакъв кобур. Неудобно висеше. Едва след три-четири секунди успя да измъкне този предмет.
	— Толкова точно ли забелязахте времето?
	— Аз съм кадрови военен. Това е в кръга на моите специфични навици.
	Тя кимна много неодобрително.
	— Разбирате ли, Анна Егоровна, следях Остапич с голям интерес. Предметът не приличаше на оръжие и аз си помислих, че е някакво веществено доказателство, с което иска да ни запознае. Но… погледнете. От края на предмета изскочи пламък, прелетя край главата ми… Седях ето така — виждате ли? Той изгори дупката в бетонната стена за част от секундата. А децата? Тук имаше деца, разбирате ли?
	— Това по-скоро е ниша, а не дупка — замислено рече докторката. — Покажете ми лявото си ухо… Да-а, изгаряне втора степен. Боли ли?
	— Глупости! — извика Сур. — „Боли ли“! Тук е болката! — викаше той и сочеше към мъртвия. И пак млъкна.
	Помълчахме. Сега Анна Егоровна трябваше да попита защо Сур е разговарял с Рубченко с винтовка в ръце. Или само: „С какво мога да ви помогна аз, нищо не съм видяла.“ Но вместо това каза:
	— Ще обработя ухото ви. Обърнете си главата.
	— Не ми ли вярвате? — попита Сур.
	— Това променя ли нещата?
	— Докторе! — каза Сур. — Ако ставаше дума за банда разбойници…
	— Да-а… А за какво става дума? — Тя бинтоваше главата му.
	— До днес си мислех, че на земята не съществува подобно оръжие. На цялата земя.
	— Бълнувате, кадрови военен — каза докторката. — Лазерни скалпели не могат да се намерят, което си е вярно, вярно си е. Чакайте… Наистина ли мислите така?
	— Ех, докторе… — въздъхна Сур. — Льошик, отвори вратата. Гледайте внимателно, иззад рамката. И вие, докторе, излезте. Гледайте от коридора.
	Той се притисна до стената, блъсна вратата с крак и каза: „Стрелям…“ Чухме „Ж-жъх-х!“ и стената на касата закипя, пръснаха огнени топчета като при електрозаварка. С черно, страшно лице и бял шлем от бинтове Сурен Давидович се извъртя през рамката…
	— Влезте. Докторе, с това нещо нашият град за пет минути би могъл да се превърне на пепел. Възможно е хора с такова оръжие вече да са завзели пощата, милицията, телеграфа… Разбирате ли за какво говоря?

>>	Какво е видял Стьопка

	Покрихме тялото на Павел Остапович с чаршаф. На нас тримата докторката ни даде по една успокоителна таблетка. Проведохме военен съвет. Пръв се изказа Стьопка.
	Неговите приключения започнали пред сладкарницата, където шофьорът купил бонбони, а Федя Китариста охранявал своя ценен товар. През целия път Стьопка седял в десния заден ъгъл на каросерията. Пънът бил до левия капак, закачен на меки въжета, с каквито пренасят мебели. Щом камионът спрял пред сладкарницата, Федя Китариста изскочил от кабината и се пъхнал в каросерията.
	Стьопка едва успял да се завре под пейката — нали знаете, такива едни пейки, по дължината на страничните капаци. Намъкнал се, закрил се със сгънатия брезент и надничал оттам като лалугер от дупката си. А пък Федя огледал „посредника“ и започнал да го гали. — „Дяволска работа! — разказваше Стьопка. — Едва ли не повярвах, че тоя пън е жив. Гледаше го като писано яйце. После шофьорът донесе бонбоните и рече, че през останалите два квартала ще кара бавно, за да може Федя да направи поне една-две дузини. И тръгнаха бавно.“
	Стьопка не рискувал да надзърне през прозорчето, за да разбере какво правят вътре в кабината. Измъкнал се от укритието си и когато камионът влязъл под арката, шмугнал се към задния капак и скочил. Таксито влязло в двора — Стьопка вървял след него — и се обърнало така, че задният капак се озовал точно срещу една от бараките. Китариста веднага излязъл, скочил в каросерията. А шофьорът се насочил право към водача на милиционерската волга, която била малко по-нататък. Шофьорите си поговорили, приближили се до задния капак на таксито и надникнали вътре. И тогава, както се изрази Стьопка, започнала истинска дяволска работа:
	Сержантът от милиционерската кола бил здравеняк, по-едър и от таксиметровия шофьор. Надникнал в каросерията, изохкал, хванал се за сърцето и започнал да пада. Шофьорът Жолнин не могъл да го удържи, такъв здравеняк, и оня се ударил в капака, разбил си устните до кръв. Кисельов, както си бил в каросерията, го хванал за косата и го разтърсил. Тогава оня промърморил: „Това е красива местност“, на което Жолнин отговорил: „Виждам, всичко е наред“ и започнал да му бърше лицето с носна кърпа. При това сержантът бил много сърдит и плюел кръв. Жолнин му казал нещо на ухото. Като държал кърпата на лицето си, сержантът влязъл в милицията, върнал се с ключа от бараката и го пъхнал в катинара. Друг милиционер — старшината Потапов, ние го познавахме — попитал за какъв дявол му е притрябвало да се навира в бараката и какво му е на лицето. Сержантът отговорил: „Докараха мебелите от ремонт.“ „В отдела не сме давали мебели на ремонт“ — казал Потапов и разбира се, надникнал в каросерията на таксито. И пак хващане за сърцето, и пак „красива местност“, а буквално след половин минута старшината Потапов заедно с Кисельов и сержанта измъквали пъна от камиона… Ама че дяволска работа! Оставили го точно зад вратата и Стьопка вече се зарадвал, че ще вижда всичко, ала рано се зарадвал — те се помотали нещо из бараката и разчистили малко място в дъното. Работели като щури и като наместили „посредника“, започнали да водят при него разни хора. Стьопка се настанил върху някакви празни сандъци и кутии, натрупани пред задния вход на универмага, и макар че не виждал „посредника“, отбелязвал си всички хора, които идвали в бараката. Ето списъка. Продавачки от универмага — пет. Първа, разбира се, била Нела, довел я Федя Китариста, а останалите се водели една друга като на верижка. От милицията дошли осем души, от пощата и телеграфа — шестима. Други хора, които Стьопка не познавал — двадесет и трима души. Да, и още две продавачки на газирана вода. Та така се точели разни хора и Степан им объркал броя. Тези, които вече били заставали пред „посредника“, се държали на двора като стопани. Изгонили Стьопка от сандъците, поставили пред бараката милиционер. Тогава Стьопка се сетил да изтича в съседния двор и да потърси дупка в задната стена. Провървяло му! По бараката имало много дупки. До самия „посредник“ имало широка цепнатина.
	Стьопка сменил позицията си точно когато аз съм разказвал на Сур в стрелбището за сутрешните чудеса. Ето как разбрах това: Степан видял първи да влизат в бараката началникът на пощата, и Вячеслав Борисович, научният сътрудник от телескопа.
	Вячеслав Борисович бил сърдит и говорел раздразнено-вежливо:
	— Тази шега не отива ли прекалено далеч? Първо ми звънят, че имам писмо, после ми казват, че било грешка… Защо държите пратката ми в тази неразбория?
	— Само за да стане по-бързо, другарю Портнов… (Те се приближавали към „посредника“.) Да не се спънете… Сега ще дойде вашият шофьор…
	Готово! Той се хванал за сърцето, горкият весел човек. Постоял така, сякаш си мислел нещо, и попитал:
	— Това красива местност ли е? Глупости…
	— Какво да се прави — казал пощаджията. — Ето го автобуса.
	— Къде е Ъгъл трети?
	— Ти мина покрай него — китаристът Фьодор Кисельов.
	— А, това е добре! Ще извикам шофьора. Кисельов ли ще ме снабди с връзка?
	Пощаджията кимнал. Вячеслав Борисович на вид си останал все така весел и обаятелен, а останалите се отнасяли към него почтително и го наричали „Ъгъл единадесети“.
	Да, Стьопка имаше какво да разкаже! Един от последните бил Павел Остапович Рубченко. Той говорел, сърдит, началнически бас:
	— Не може човек да излезе за половин час! Същински паноптикум! Какво става тук, другарю дежурен?
	— Чудо на природата, другарю капитан! — рапортувал дежурният. — Там, до задната стена!
	Капитанът тръгнал напред, вглеждайки се в полумрака. И вече е ясно как свършило всичко това. Наистина, той проявил характера си. Без да произнесе паролата, наредил да се постави охрана до задната стена на бараката, отвън:
	— Целият състав ли премина обработката? Добре. Потапов на пост, с оръжие!
	Дежурният казал:
	— Тъй вярно, да се изпрати Потапов.
	И излезли.
	Степан трябвало пак да смени мястото си. Спомнил си, че прозорците на стълбището на универмага гледат към този двор, хукнал нататък и гледал още най-малко половин час. От трите наблюдателни позиции наброил около петдесет души, които минали през бараката, без онези, които дошли за втори път като придружаващи. От новия пост се виждало как Кисельов се разпорежда при бараката и пъха нещо в ръката на всеки излизащ. След това си отишъл. Да, още в самото начало милиционерската газка заминала нанякъде и се върнала след четиридесет минути. Сержантът докарал тежка раница и я внесъл в бараката. След него забързали няколко души, които очевидно очаквали този момент. Стьопка забелязал, че сега те изнасяли от бараката малки предмети — някои в джоба, някои в пазвата си. Сред тях бил и Вячеслав Борисович. Но в бараката не пускали деца.

>>	Отново капитан Рубченко

	Докато Степан разказваше, аз само пъшках от завист и досада. Просто не мога да си представя как не се сетих да мина за пощата през двора! Бил съм на две крачки от Стьопка, разбирате ли?
	Анна Егоровна слушаше и все по-често измъкваше цигарите си от джоба, но всеки път поглеждаше към Сур и не палеше. Сур изписа вече втори лист от бележника си. Когато Стьопка завърши с думите: „Помислих си, че вие с Альоха се тревожите, и хукнах насам“, Анна Егоровна извади цигара. Сур рече:
	— Моля ви, не се притеснявайте, Анна Егоровна.
	Тя жадно захапа цигарата, Сур драсна клечка кибрит.
	— Литър дим повече, литър по-малко — каза Сур.
	— Да, такова нещо не може да се измисли — рече Анна Егоровна. — Елхов пън!… Покажете ми записките си, моля ви… Така, така… Кисельов твърдо се нарича Трети ъгъл. Хубаво ъгълче! Той ръководи и пак той обезпечава връзка… Очертава се доста ясна картина.
	— Каква? — живо попита Сур.
	— Хипноза. Пънът, който са нарекли „посредник“, маскира хипнотизиращ уред. Страшно нещо! Но някои работи не се наместват в картината. На два пъти е хипнотизирал самият Кисельов, пък и този разговор: „Ще закараме кутиите по всички обекти.“
	— Виждам — каза Сур. — Може би по-късно сержантът е докарал тези кутии в раницата. Ще се осмеля да ви прекъсна, Анна Егоровна. Картината може да бъде една или друга и въпреки всичко работата е лоша. Времето върви. Първата ни задача е да съобщим в районния център. Как мислите, какво да правим с него? — Сур посочи към леглото.
	— Сега трябва да се погрижим за живите — каза Анна Егоровна. — Правилно. Трябва да се отиде в района! — Тя се обърна към Стьопка: — Познаваш ли по физиономия хората от градския съвет? Поне някои… Те идваха ли в бараката? Не? Впрочем всичко тече, могли са вече и да минат оттам…
	— Телефонът и телеграфът се изключват — каза Сур.
	Тя кимна, като смръщи лице. Сега вече се виждаше, че е стара.
	— Аз имам кола — рече докторката. — Москвич. Лесно може да се стигне до районния център, два часа път, но кой знае какво е положението по пътищата? Ама че негодници! — възкликна тя и удари по масата. — Да можехме да разберем каква мръсотия са замислили! Стьопка каза:
	— Дали все пак не са шпиони?
	Сур не отговори нищо, но докторката презрително махна с ръка:
	— Шпиони в Тугарино? Я остави това, следотърсач… Тайната на производството на кисело мляко и релета за запалване на запорожец! Я остави… Такова ми се върти в главата… — обърна се тя към Сур, но Стьопка не спираше.
	— Дяволска работа ли? — попита. Докторката отговори сериозно:
	— Това не е страшно, защото дяволите са прости същества. От тях можеш да се откачиш, стига да направиш кръстен знак. Как действува това оръжие?
	— Какво е това „кръстен знак“? — попита Стьопка шепнешком.
	Отвърнах му, че не зная, а през това време Сур говореше, че не може да се ориентира в това оръжие — тоест в бластера, — защото за тази част от секундата, докато е действувало, нищо не можело да се разбере.
	— В края на краищата не е важно как действува — каза Анна Егоровна. — За мен най-важното е, че формата му е нещо прекалено странна. Съвсем не е моделирано за човешка ръка. Обикновена пръчка. Нито дръжка, нито приклад… Нито онези ваши балансиращи тежести ги има, нито мерник…
	— Анна Егоровна — рече Сур, — точно тези особености отбелязах в началото на разговора ни.
	— Мислите, че… — започна тя.
	Сур кимна няколко пъти. Сега вече аз не издържах и се намесих в разговора:
	— Марсианско оръжие бластер! Видяхте ли как буф-на! Анихилационен разряд, това е!
	— Е добре де, нека да е марсианско — каза тя. — Не обичам оръжието, следотърсачи… Прекалено добре зная колко лошо го понася и човешкият организъм. Другарю Габриелян, бих искала да взема този властер със себе си в района. За по-голяма убедителност. И едно от момчетата. По-добре това. — Посочи към мене. — Второто ще е необходимо тук, вие съвсем се задъхвате. Властер измислили!…
	— Бластер — поправих я аз.
	— Бластер, властер… — измърмори Анна Егоровна. — Гнусотия! Имах нещо противоастматично, за инжекции…
	Тя се наведе над куфарчето си, отвори капака. Сур разглеждаше бластера, насочил кристала му към тавана. Изведнъж докторката тихо избърбори „Охо!“, веднага се озова при Рубченко, пипна клепача му и мълниеносно се наведе над гърдите му. Ние скочихме, Анна Егоровна също се изправи. Лицето й беше червено, а очите — присвити. Каза:
	— Сърцето бие нормално. Оживял е.
	Е, това вече беше прекалено… Оживял! Даже Стьопа отстъпи в ъгъла, а Сурен Давидович получи сърдечен пристъп. Анна Егоровна „му блъсна слонска доза аналгин“, после се зае с „бившия покойник“ — разбира се, все нейни изрази. Движенията й станаха бързи, ожесточени, а гласът й — съвсем хриплив и басов. Хоп-хоп! — преслушва, почуква, мери, а горкият Сур гледа с учудено-радостни очи изпод бинтовете. Голям цирк! А още нямаше и дванадесет часа, разбирате ли? За четири часа се бяха струпали толкова събития, колкото не бяха станали за двадесет и шест години — толкова сме живели двамата със Степан заедно. Щом Сур малко се пооправи, докторката нареди да опаковаме бластера за път. Донесох от работилницата калъф за чертежи, забравен от някой от студентите — една такава кафява тръба, която се отваря и има дръжка отстрани. Сур уви бластера в кълчища, пъхна го в тръбата, плътно я натъпка отгоре с кълчища като патрон и затвори капака. Той не се затваряше добре и Сур му подложи лист хартия. Ние му помагахме. През това време докторката продължаваше да се занимава с Павел Остапович. И на него му бинтова главата; отидоха по-малко бинтове, отколкото за главата на Сурен Давидович. Май че да се бинтова ухо е по-трудно, отколкото чело и тил.
	— Готова съм — каза Анна Егоровна. — Раненият няма нужда от грижи. — Погледна лицето на Стьопка и рече басово: — Дяволска работа! На изходното отверстие вече се е образувала съединителна тъкан.
	За нас това беше китайска азбука. Сур попита:
	— Докторе, не сгрешихте ли, когато установихте… хм…
	— Смъртта ли? Гълъбче, това влиза в кръга на моите специфични навици. — Язвително се усмихна. — Да предположим, че съм сгрешила. Случва се. Но това, което не се случва, е за четиридесет минути — от един преглед до друг — прясна рана да добие вид на заздравяваща, с тридневна давност. Разбирате ли?
	— Не — каза Сурен Давидович.
	— Да си призная, и за мен това е непонятно. Да, още и това, вижте…
	Доближихме глави. На парче марля докторката държеше овално парченце от същия материал, от който беше направен бластерът. Сив със зелен оттенък или зелен със сив — непрекъснато се променяше и приличаше на гол охлюв.
	— Това беше закрепено за твърдото небце на ранения, по дължина.
	— Как закрепено? Боже мой… — изстена Сур.
	— С вакуум. Имате ли някаква кутийка?
	Стьопка хлътна под масата, измъкна празна кутийка от малокалибрени патрони. Като сложихме „голия охлюв“ на дъното, той веднага се закачи за него, залепи се.
	— Хоп-па! — каза Анна Егоровна. — Няма нужда да се слага в памук. Скрий го в джоба си, Альоша. След пет минути ще докарам колата.
	Сложих „голия охлюв“ в джоба си. Докторката стисна ръката на Сурен Давидович:
	— Е, дръжте се. Имайте предвид, след половин час може да се надигне. Останете си със здраве…
	— Каква жена! — потресен рече Сур. — Гвардейци, вие се запознахте с руската Жана д’Арк!
	И точно в този момент ме хвана. Ако не ви се е случвало, няма да разберете как те хваща страх в най-неподходящото и неочаквано време. До единадесет часа и петдесет минути не се страхувах, а сега чак ми се гадеше. Ние със Стьопка сме свикнали винаги да бъдем заедно. И изведнъж — да замина. Казах:
	— Никъде няма да заминавам.
	— Я па тоя! — рече Стьопка.
	— От къде на къде ще заминавам! Оставам със Сурен Давидович!
	— Ти най-добре ще разкажеш, езикът ти е добре закачен — увещаваше ме Сур.
	— На всички им е закачен! — отбранявах се аз. — Няма да замина!
	— Бойна заповед! — каза Сур. — Изпълнявай без разсъждения!
	Трепнах. До крака ми много тихо и много отчетливо заговори гласче: „Петоъгълник двеста! Върнете се при «посредника».“
	Стьопка изсъска:
	— Радиостанция. Разбра ли? Федка на поляната докладваше. Разбра ли? Пак геометрия — петоъгълници!
	Измъкнах онова нещо от джоба си. То писукаше: „Петоъгълник двеста, отговори.“ И веднага — с половин тон по-ниско: „Петоъгълник, говори Ъгъл трети. Идвам при тебе.“
	— Кисельов — с мъка в гласа произнесе Сур. — Чакай, Кисельов…
	Отпуснатата му фигура изведнъж се изправи. Измъкна от касата боен пистолет „Макаров“, пъхна го в пазвата си, заключи касата, натисна печатчето върху вратичката, хвърли ключовете на Стьопка, взе от мене „голия охлюв“ и го премести в желязната кутийка от печата, пъхна я в джобчето на ризата ми и изрева с нечуван досега глас:
	— Алексей! Бегом! Пресрещни докторката при гаража, тук не се връщайте! Степан! Наблюдавай отвън, без да се намесваш! Марш!
	Задъхвайки се, той ни повлече през коридора, изхвърли ни навън и тръшна вратата. В ръцете ми беше бластерът в калъфа за чертежи.

>>	Аз съм „инфекциозно болен“

	— Хайде, изпълнявай заповедта! — проговори Стьопка, силно смръщил нос и устни. — Изпълнявай!
	— А ти?
	Изруга и хукна. След двайсетина крачки се обърна и извика: „Върви!“ — и хукна нататък. Разбрах накъде тича — към празния гълъбарник насред двора. Май че заревах. При гаражите се появих с мокра физиономия — това си го спомням. От третото или четвъртото тухлено гаражче изпълзяваше москвич, кротко похърквайки с мотора си. На волана седеше Анна Егоровна, както си беше с престилката. Отвори дясната задна врата и аз се качих в колата.
	— Изтрий си лицето — рече докторката. Бръкнах в джоба си за кърпа.
	— Чакай, Альоша. Знаеш ли, не се изтривай. Така ще е по-добре.
	Не я разбрах. Тогава ми обясни:
	— Нали виждаш, аз съм с престилка. Карам те в районната болница. Силно те боли под лъжичката и ето тук, запомни. Легни на задната седалка, подложи си палтото ми под главата… Чакай! Това го скрий под моята седалка.
	Сложих бластера под седалката и легнах. Сигурно съвсем съм заприличал на болен — докторката одобрително кимна.
	— Случи ли се нещо друго, Альоша?
	— Случи се. Кисельов идва на помощ на Рубченко.
	— Ти видя ли го?
	— Не. Малкото нещо заговори…
	— Ясно… — прекъсна ме Анна Егоровна. — Дръж се. Тръгнахме. От гаражчето веднага наляво, като се промъквахме през западната покрайнина и заобикаляхме града. Така беше малко по-близо, а и пътят беше не по-лош от асфалта по улица „Ленин“, но аз си знаех — нарочно заобикаляме града. „Лежи, моето момче, лежи“ — казваше от време на време Анна Егоровна. След последната къща тя подкара направо, по едва засъхналия строителен път, за да избегне крайградския участък на шосето. После рече: „Седни“. Седнах и погледнах през задното стъкло. Градът беше вече далеч. Прозорците на — къщите не се виждаха, малки димни облачета висяха над червеното кубче на млекозавода.
	— В чантата има храна — каза докторката, без да се обръща. — Хапни си.
	— Не ми се яде, благодаря.
	— Като отхапеш първия залък, ще ти се дояде. — Послушах я, но без полза. Едва сдъвках сандвича и затворих чантата. Страшно тресеше — така юркаше колата, че чак вятърът свистеше по покрива.
	— Нарочно ли оставихте гаража отворен? — попитах.
	— А, голяма работа! Ти гледай твоят властер да не тресне изпод седалката.
	— Няма, Сур добре го опакова. И малкото нещо също — в стоманена кутийка.
	— За да не разговаря ли? Досетлив е твоят Сур… Как го казват в действителност?
	Казах й.
	— Арменците са хубав народ… Ама я гледай — вече минахме осем километра, а никого не сме настигнали.
	Възразих й, че настигахме много коли. Анна Егоровна ми обясни, че те всички отиват към околните села, а към районния център или към железопътната линия, откъде го знае? Шофьорско око. Тридесет години кара, от войната.
	Говорехме си така и изведнъж тя нареди:
	— Лягай и си затвори очите. Дишай през устата, не отваряй очите. Май че пристигнахме…
	— А очите защо?
	— За по-болен вид.
	„Върви си, върви“ — сякаш скандираше клаксонът. След това изскърцаха спирачките и Анна Егоровна извика:
	— На автостоп не взимам — инфекциозно болен! — Отвърна й мъжки глас:
	— Забранено е минаването! На пътя има авария.
	— Ще заобиколя. Детето е в тежко състояние.
	— Минаването е забранено до седемнадесет часа.
	Намеси се втори мъжки глас:
	— Извинете, докторе, служба. На драго сърце бихме ви пуснали, ама началството няма да ни похвали за това…
	Първият глас:
	— Какво има да си говорим, връщай се! В Тугарино болницата е добра. Докато говорите, момчето ще умре.
	Анна Егоровна:
	— Покажете ми удостоверението си, сержант. Трябва да знам от кого да се оплача в областта.
	Вторият глас:
	— Моля ви, моля ви! Ние на драго сърце!
	Нов мъжки глас:
	— Докторе, няма ли да ме вземете до града? Тези ме забавиха, а пък моето авточудо от яд се развали.
	— Не мога, гълъбче… — флегматично проговори басът на Анна Егоровна. — Карам болен. Продухайте си жигльора… Сержант, гарантирам ви едно мъмрене.
	Някой се отдалечи от москвича ни — стана по-светло. Тогава третият глас зашепна:
	— Докторе, зная един обиколен път през Берьозовое… Ако ще да пукна, но трябва да отида в района… Вземете ме, аз съм имунизиран.
	— И ще си зарежете колата?
	— Отивам да се женя, не ми е до кола. Ония ще я откарат на буксир, ще им дам петарка! — припираше гласът.
	— От какво сте боледували като дете? — попита Анна Егоровна. (Едва не прихнах.)
	— От заушка, варицела, от онова… коклюш…
	— Разберете се за колата, само че по-бързо! — И след пауза: — Альоша, ти си лежи. Като кихна, започвай да пъшкаш… Хайде, хайде!
	Предната врата тропна, слънцето се премести от краката върху главата ми — пътувахме обратно.
	— Какво му е на момчето? — попита новият ни спътник.
	— Заушка — заяви докторката.
	— Ох-ох… Много ли е зле?
	Не му отговори. После попита:
	— Та казвате, да обръщам към Берьозовое? Ама там има бариера.
	— Нищо, ще заобиколим. Прекрасен черен път. Две хиляди пъти съм минавал оттам като ходя за риба. Или малко по-малко.
	— Нещо много сте се разбързали, а, годенико?
	— Годенишка му работа, докторе. Почти младоженска.
	— Значи и обиколният път през Берьозовое също е забранен? И там ли има авария?
	— Защо? — попита спътникът ни.
	— Не зная. Пред милицията не споменахте за този вариант. Искахте да се върнете в града…
	Мълчание. Леко поотворих очи и видях, че спътникът ни внимателно оглежда докторката. Имаше чип нос и рижи мигли.
	— Ето я и бариерата — рече тя. — А вие, младежо, не сте ли малко старичък за годеник?
	Тогава той изстреля:
	— Ох, докторе! В Тугарино става нещо лошо.
	Колата спря. Изпреварваше ни камион. Анна Егоровна присви очи към пътника.
	— Имате ангина — каза тя. — Господи, къде ми е запалката?
	— Докторе! — изпъшка пътникът. — Каква ангина?
	— Покажете си гърлото… Е? (Той изплашено отвори уста.) Добре. Альоша, можеш да седнеш. Отиваме в Берьозовое. Какво нередно забелязахте в града?… Внимателно, дупка… Как се казвате?
	Разбирате ли, чичкото също отиваше в района, за да вдигне тревога. Той знаеше дреболии: че междуградските телефони не работят, че автобусите са отменени до седемнадесет часа и че на завода за тракторно оборудване било забранено да изпраща продукцията си по железницата — най-близката гара също е в районния център. Говореше и се объркваше от вълнение.
	— Като малък останах в окупация, при фрицовете. Вие сигурно сте военен лекар. Майор от медицинската служба? Е, вие не познавате страха…
	— Кой знае…
	— Моля да ме извините, разбира се — бързо каза спътникът ни. — Вие не познавате оня страх. Сякаш въздухът се е вмирисал, отвсякъде е страшно. От заповедите е страшно, от всичко… И сега замириса. Но кой е виновен сега? — Страхливо погледна към Анна Егоровна. — Наистина има авария. Разрушен е мостът, разбира се, паднали са стълбовете… — Той се въртеше на седалката, поглеждайки ту към мене, ту към докторката. — И телефонът е прекъснат. Докторе! — извика. — Аз ви казвам! Сигурно е! Факти няма, но вони. Нататък не може, насам…
	— Тогава защо сте тръгнали без факти?
	— От страх — с жалък глас призна чичкото. — И някаква полза все ще има, пък и ще спася кожата. Страх ме е. Мене са ме били в гестапо.
	— А, така ли — каза докторката. — Този път нюхът не ви е подвел. Понякога и от страх човек действува правилно.
	— Не съм се излъгал? И факти ли има? — извика той. — Та затова, значи, гледам, момчето изобщо не е болно.
	— Няма какво да гледате — рече докторката.
	Не си спомням как се казваше спътникът ни — Николай Иванович ли, или Иван Николаевич. Много скоро се разделихме. В Берьозовое, при брода.
	Берьозовският дървен мост беше изгорял малко преди нашето пристигане — стълбовете още димяха. Въглените съскаха, падайки във водата. Стръмният бряг пред радиатора на колата не се виждаше от дим.
	— Чиста работа — каза Анна Егоровна. — Нямат ли си ферибот?
	Момчета с викове обградиха колата.
	— Леличко, веднага след старото русло има брод! Добър е, камионите минават!
	Едно мъниче изфъфли:
	— Овшите шъщо минават.
	Друг малчуган окръгли уста, зарева и хукна накъдето му видят очите — изплаши се от бялата престилка. Спътникът ни каза:
	— Така е, добър е бродът! При ниски води спирачките са сухи.
	— Тръгваме! — И тя подкара колата в обход на старото русло.
	Аз също познавах тези места — малко по-нагоре по реката се въдеха едри раци. Оттук до града имаше не повече от пет километра и от високия стар бряг можеше да се види телескопът. Още от самото начало не исках да тръгвам и сега, когато започнахме да се въртим, без да се отдалечаваме от града, ми стана чоглаво. Нека сега рижият страхливец да се прави на болен! И страшно се зарадвах, когато Анна Егоровна попита:
	— Алексей, какво ще кажеш, да се върнеш в къщи, а?
	Пушеше и сърдито гледаше към тъмния склон на противоположния бряг. По-добро място за засада не можеше да се измисли: ние сме долу, осветени от слънцето — могат да ни избият като патици.
	— Ще почакам тук, докато минете оттатък — рекох. — Няма да се изгубя, телескопът се вижда.
	— Вижда се, но по пътя все пак е по-сигурно — каза тя. — Вземи пакета със сандвичите, дай ми кутийката.
	Дадох й кутийката с „голия охлюв“, взех ненужните сандвичи, отворих вратата и се спънах в калъфа с бластера. „За какво са ми тези сандвичи?“ — помислих си и хвърлих едно око към Анна Егоровна. Тя нещо бърникаше по таблото. Закачих калъфа с върха на обувката си, изхвърлих го в тревата, излязох и затворих вратата. Спътникът ни, със запретнати крачоли, вече шляпаше по водата — той щеше да върви пред колата.
	— Всичко хубаво, моето момче…
	Сивият москвич бавно пропълзя към водата, заблестяха мокрите колела, а аз стоях на брега и гледах, докато колата, отбивайки в ляво, не превали през гребена на високия бряг. Мярна се бял ръкав, хлопна врата и остана само миризмата на бензин. Тогава вдигнах калъфа с бластера и направо през хълмовете затичах към града.

>>	Черната „Волга“

	Денят беше слънчев, чудесен. Тих, пролетно топъл. В брезовите горички кукаха кукувици, в оврага пееха чинки. Двадесет парчета, не по-малко — толкова чинки през живота си не бях чувал. Редките горички прозираха — между брезовите стъбла зелениката блестеше като гърба на змиорка. А аз се носех като мотоциклет, влачейки бластера и пакета със сандвичите. Хълмът с телескопа ми служеше за ориентир, оставях го все отдясно, почти под прав ъгъл на посоката на движението си. Разбирате ли, можех да си избера много по-кратък път, направо към източната част на Тугарино, през совхозния двор. Но не ми се искаше да минавам през стопанския двор и знаех защо. В центъра на стопанския двор, в совхозния клуб, Федя Китариста вчера беше имал концерт.
	На брега си мислех за страхливците. Рижият ни спътник бе истински страхливец. Те винаги имат нюх за опасностите, като Колка Берсенев от нашия клас. Щом замирише на бой, и той изчезва. Като барометър е. Ако е изчезнал от компанията, значи със сигурност можеш да очакваш неприятности — или ще се сбием, или ще ни изгонят от киното, или ще си направим слалом в оврага и ще си изпочупим ските… Добре. Страхливците са си страхливци. Този поне беше хукнал в правилна посока.
	Не се замислях дали направих добре, като откраднах бластера от Анна Егоровна. Горд от смелостта си, крачех по пътеките с надеждата още днес да употребя бластера според предназначението му и неочаквано изскочих на шосето точно до онова паметно място. На трийсетина метра надясно тъмнееше отклонението на същия черен път, който водеше към поляната на „посредника“. Много ми се искаше да си почина, но продължих да тичам към града, като инстинктивно се движех близо до страничния път. Също така инстинктивно спрях зад храстите, щом чух шума на приближаваща се кола. Фър-р-р-р! — профуча край мене черна волга. И ми се стори, че на задната седалка видях Сур.
	Отначало реших, че съм се припознал. Да се измъкне в такова време от сутерена за Сурен Давидович означаваше чиста смърт. Той и в къщи си ходи само нощем, за да си вземе една вана. Заради тази проклета астма се хвана на работа на стрелбището — във влажния сутерен добре се диша. „Тяхната болест е нашето здраве“ — казваше той за сутерена… Не, Сур не можеше да бъде в черната волга… Стоп! Кисельов, къде трябваше да отиде Кисельов! Сутеренът има желязна врата, а на прозорците — решетки, но Сур сам ще му отвори вратата, няма да го дострашее! И аз хукнах след колата, изкачих хълма. Така си и знаех… Празното шосе светеше на слънцето — волгата бе свила към парка. Те са отишли при Сур и са го откарали на поляната на „посредника“, нямаше друг път за колата. Или направо по шосето, или по оня път — към парка.
	Прескочих канавката и затичах обратно. И едва сега се сетих да хвърля сандвичите на докторката.

>>	Намерено и изгубено

	В гората беше тихо. Тук, далеч от шосето, даже синигерите мълчаха. Задушният въздух миришеше на прах, който вече бе успял да се слегне след колата. Следите от гумите се виеха по мекия път като шарени змии. На сто и петдесет метра от пътя завиха наляво. Учудих се: поляната на „посредника“ беше надясно. Колата бе криволичила между дърветата, но уверено се бе движила в една посока. Понякога бе боксувала, изтръгвайки тревата до корен… Хоп! Изпод краката ми изскочи заек! Голяма работа! Би било голяма работа, ако заекът беше избягал от мене, както си му е редът. А той, преди да се скрие зад храста, спря и няколко секунди седя и си въртя лявото око нагоре-надолу — разглеждаше ме, разбирате ли?
	И тогава видях, че волгата се е движила по следите на друга кола. Следите бяха със същата ширина, но гумите имаха различен грайфер… Чак се дръпнах назад и шепнешком попитах заека: „На тебе пък какво ти влиза в работата?“ Излизаше, че той ми бе показал вторите следи: дългите отпечатъци на задните му лапи се точеха точно по следите на неизвестната кола.
	Беше доста далеч от шосето. Стоях и гледах следите, когато забръмча двигател. Отдръпнах се и се скрих зад една елха. Между дърветата срещу мен плуваше черната кола. Шофьорът беше сам и източил шия, следеше пътя. Излизаше, че двете коли бяха спирали-съвсем наблизо: ето ги двата полукръга на следите, където са се обърнали и са тръгнали обратно. А наоколо е отъпкано с токове — много и най-различни. Но хора не се виждаха. Нито стъпки, нито гласове — тишина. И птиците мълчаха, сякаш бяха риби, а не птици.
	Зашарих с очи — поне заекът тук ли е?
	Тук беше. Седеше пред един хвойнов храст, повдигнал дебелата си муцуна над купчинка съчки. Като му тропнах с крак, премести ушите си и лениво отскочи зад храста. Наложих си да не му обръщам внимание и затърсих следите на Сурен Давидович.
	Точно пред мен беше миналогодишната пътечка към оврага. Тя матово блестеше под гъстия лещак — още не беше изсъхнала. Отдалеч изглеждаше, че след като снегът се е стопил, по нея никой не е минавал. Пъхнах се там — по края й имаше следи… На десетина крачки по-нататък, вече по средата на пътеката, личеше следа от лявата обувка на Сур. Тъпоноса, с грайферна плоска подметка, така наречения танк.
	Кой знае защо, претеглих в ръката си бластера и тръгнах към оврага.
	Сега слушайте. Вървях по тази пътечка за стотен път през последните две години и много добре знаех, че тя води към дълбокия вир на ручея, който е в дъното на оврага. Знаех с краката си — не с главата, че от мястото, където се беше обърнала волгата, до оврага са петдесетина метра. Първият завой наляво е до сухия бор, а след двадесет метра, там, дето свършва лещака, има втори завой и веднага започва спускането към оврага. Та така, минах аз през първия завой, без да изпускам следите на Сур, но след втория завой пътеката изчезна. Като че ли потъна в земята заедно със следите, а отпред вместо склона се показа равна, гъста трепетликова горичка.
	Отначало си помислих, че съм отминал втория завой. Върнах се при сухия бор… Пак същото! Щом отминах лещака, пътеката изчезна заедно със следите. Добре де. Може пък дъждовете през пролетта да са отмили пътеката. Тръгнах направо през трепетликовата горичка и излязох при оврага, но не при вира, а много по-наляво. Странна работа… Тръгнах надясно, като вървях над оврага, и го изгубих. Направо започнах да вия от бяс — бях се загубил също като някой градски глезльо! А пък тук човек няма къде да се изгуби — оврагът през цялото време ми беше от дясната страна. Естествено тръгнах още по-надясно, за да се върна при склона, и се намерих — представяте ли си къде? На същото място, откъдето тръгнах — при завоя на пътеката. Съвсем бесен се промъкнах направо през храстите надолу по склона и тръгнах покрай ручея, като едва си измъквах краката от калта. И след двадесет метра опрях в скат. Оврагът, който трябваше да продължава още цял километър, внезапно свършваше. Като ругаех и едва не плачех, изкачих се нагоре и се намерих пак при втория завой на пътеката. Малко по-нататък, под един глогов храст седеше заекът — същинско пънче — и се правеше, че моите мъчения хич не го интересуват…
	Бях изгладнял и изморен. От обувките ми течеше кал. Калъфът с бластера беше целият изцапан. Изобщо не можех да разбера какво става, докато в главата ми не се завъртя една мисъл. Под капака на калъфа беше намотана хартия, а в джоба ми беше писалката на Стьопка. Извадих и едното, и другото и начертах план на местността, както я помнех преди всички тези свличания. Ето го този план:
	{img:glavnoto-pladne-plan.png}
	Маршрут I — тръгвам от кръстчето по пътеката направо и трябва да изляза при вира, а се озовавам — виждате ли къде? Далеч надясно. Маршрут II — от кръстчето тръгвам по-наляво и се озовавам вляво от вира. Маршрут III — като вървя отдолу покрай ручея, се натъквам на скат и се изкачвам до кръстчето. Разбирате ли? Голямо парче от оврага заедно с пясъчния вир, малиновите храсти, дяволските пръсти по дъното на ручея, блатната трева, птичите гнезда и отличната ски-писта не съществуваше. Част от оврага бе изчезнала и на нейно място нямаше нищо. Как да ви обясня? Ако вземете един чаршаф и в средата изрежете дупка, част от плата няма да го има. Но ще остане дупката. Ако оврагът се беше срутил на някое място, щеше да остане нещо като дупка. А сега излизаше, че по края на изрязаното място са прокарали конец и са го стегнали, така че нищо не е останало — нито изрязаният плат, нито дупката. Да се побърка човек! Струваше ми се, че трябва да опитвам пак и пак, и пак. Целият се изподрах в храстите, но се катерех към несъществуващия вир като костенурка в кутия. А заекът се мяркаше ту тук, ту там и когато съвсем губех надежда, нагло сядаше отстрани.
	После ми показа бонбона. Или ми го донесе — и досега не зная. Прескочи пътя, изправи муцуната си — едното му ухо стърчеше — и изчезна, а на метър от края на пътеката, под един лист живовляк, блесна на слънцето обвивката на бонбон. Същата, с розовия котарак в нескопосаните чизми.
	Вдигнах котарака. В него нещо завито — не беше бонбон, с друга форма. „Гол охлюв“! Говорещото зелено нещо!
	Докато го развивах и разглеждах, машинално вървях напред. Е, като вдигнах очи, видях, че стоя на изчезналия край на пътеката, след втория завой. Пред мене беше склонът, надупчен от токове, отляво светлееше издраният дънер на изсъхналото дърво, за което всички се хващат, когато се изкачват, а отдолу по пясъка край вира се виждаше нова пътечка…
	Стоп, а къде е калъфът с бластера? Бях го оставил на земята, като взимах „голия охлюв“.
	Огледах се назад и видях, че лещака, откъдето току-що се бях измъкнал, го няма. Че пътеката излиза от храстите, а те продължават и наоколо, даже и зад оврага. Че няма пътека, няма следи и разбира се, няма го и калъфа с бластера. Бях влязъл във вътрешността на „дупката“. Краищата й се бяха затворили, сякаш невидима ръка внимателно и безшумно беше затегнала конеца.

>>	Зоната на кораба

	Честно казано, искаше ми се да избягам. Но останах. Не желаех да тичам в кръг като оса, затворена в буркан от сладко. За това, че говорещото нещо служи за пропуск и за влизане, и за излизане, просто не се сетих, пък и изобщо нямаше начин да изоставя Сурен Давидович!
	Ето следите от обувките му — редки и дълбоки. Изглежда, е тичал надолу по склона. Като се подхлъзвах от време на време на токовете си, помъкнах се по следите. В средата на сухото дере, върху мокрия тъмножълт пясък те се четяха като на хартия. Следите от танковете на Сурен Давидович и до тях широката крачка на тесни, гладки подметки. После още някакви следи — много големи и тъпоноси.
	Седнах на едно повалено върбово стъбло. По коляното ми бързо-бързо притича рижо паяче. Очите си носеше отделно, на цял милиметър пред главата. До мене по ската се движеше кръгло слънчево зайче — подскачаше към листата на лещака над мене и пак се връщаше в краката ми. Погледнах нагоре. Нямаше слънце — само странна зеленикава мъгла на жълти петна.
	Помня, че помигах на парцали, повъртях „голия охлюв“ в ръката си, лизнах го и го пъхнах в устата си. Не знаех кое небце е твърдо, кое — меко, затова го прилепих над средата на езика си. То залепна и в мига, когато разбрах, че кръглият лъч търси мене, скрит зад ската, заговори. Не се учудих. Какво толкова да му се чудя…
	В главата ми прозвуча тънък глас, който познато разтягаше окончанията на думите: „Ти си включен, кажи името.“ Попипах нещото с език — замлъкна. Отпуснах го — пак: „Ти си включен…“
	Нещото писукаше с гласа на Нела от универмага — маниерен и глупашки кокетиращ. Промърморих:
	— Ей, Нелке, ти ли си? (Все пак позната!)
	Гласът за трети път попита за името ми. По правилата на играта им трябваше да си кажа името. Добре. Наслуки казах: „Триъгълник единадесети.“ Да ме остави гласът на мира и тогава ще стана. Въпреки всичко ще се изправя и ще намеря Сур.
	— Триъгълник единадесети — кокетливо повтори гласът и млъкна.
	Докато говореше, нещо ме гъделичкаше в устата. Станах и направих една крачка. Лъчът трепкаше върху гърдите ми като медал. Някакво странно съоръжение блестеше с върха си и ме държеше в лъча. То стоеше на дъното на оврага. Кула, която много приличаше на огромна запушалка на гарафа. От зелено, мътно, непрозрачно стъкло. На височина беше около пет метра, с широка плоска основа. Отгоре имаше кълбо — аспидно черно, ръбесто, като накрайника на бластера. Промъквах се по оврага, като се стараех да бъда възможно по-далеч от зелената кула, но изведнъж ръбовете започнаха да бълват огън по клоните и тревата, по лицето ми. Ослепях, спънах се, паднах на ръцете си. Светлината беше страшно силна, почти изгаряща, но в очите ми, под алените петна остана усещането, че в подножието на кулата май бях забелязал полузакрита от клоните човешка фигура. Без да отварям очи, запълзях през храстите. Щом Сур е отишъл там, и аз ще отида. Ще отида. Ще отида…
	— Деветоъгълник, в зоната на кораба — заговори гласът на Нелка. — Позволете ми да погледна малкото. Наоколо е спокойно.
	Няколко секунди мълчание: Нелка изслушваше отговора.
	Отново нейният глас:
	— Деветоъгълника се движи към зоната.
	Представяте ли си, аз дори се учудих, че пришълците водят със себе си и малките си. И позволяват на нашите — на хипнотизираните, разбира се — да гледат децата им. Понадигнах се и предпазливо отворих очи — кълбото не блестеше. Листата край него бяха жълти и сбръчкани. И никакво малко не видях, но човекът, който седеше върху плоската опора на кораба, вдигна ръка и извика:
	— Альоша, престани да се криеш, ела тук! Тебе чакам.
	Тръгнах като насън, спъвах се по пясъка и гледах как Сурен Давидович си седи на оная дяволия в обичайната си спокойна поза, кителът му, както винаги закопчан до гърлото, по челото му — сини точици, следи от барут, а пръстите му — жълти от „Астматола“. Приближих се. Дебелият заек доскача и седна до Сурен Давидович.


>	Втора част
>	Пладне

>>	Насочващи и „посредници“

	Когато Сурен Давидович ни изгони от сутерена, Стьопка се пъхна в стария гълъбарник. Беше отчаян: Сурен Давидович бе останал сам в стрелбището — болен, задъхващ се, обгорен. Как ще се отбранява от Кисельов и неговите бандити? А Стьопка стреля не по-зле от възрастните — попаденията му с пистолет са за втори разряд. Пък го изгониха!
	Степан седеше в прашния сандък на гълъбарника и си гризеше ноктите. На пясъка в двора си играеха дребосъците. После дотича Верка — само той му липсваше… Избягал от баба си, направо от масата. Цялата му уста беше в пържени яйца. Нямаше как, подсвирна му и Верка, много доволен, също се намъкна в гълъбарника. Наближаваше пладне, мързеливият вятър гонеше прахта към прозорците на сутерена. Там Сур очакваше враговете и под третия прозорец от ъгъла, върху тясното легло лежеше Павел Остапович. Като гледаше тези мътни, покрити с белезникав слой прах, оцветени от старост стъкла, Степан разбра, че е настъпило неговото главно пладне, за което ставаше дума в любимото стихотворение на Сур: „Лъжа е, че е преживяно — наш’то главно пладне на света!“
	— Приличаш на котарак — изведнъж прихна Верка.
	— Млъквай, глупчо! — сряза го Степан.
	— А чичо Павел заровиха ли го вече?
	Стьопка му тресна един по врата.
	Тогава в двора се чуха стъпки. Целият в черно, стегнат, спокоен, Кисельов слезе към вратата на сутерена — чакаше да му отворят. Даже не се оглеждаше — стоеше и се взираше във вратата. После се понаведе малко и заговори в цепнатината до рамката. „Бу-бу-бу…“ — чу се в гълъбарника. Поговори така, извади от джоба си плоска зелена кутийка и я доближи до ключалката. Китариста дори не докосна дръжката на вратата — отвориха я отвътре, — блъсна я с коляно и изчезна в тъмния коридор. Стрелба, шум — нямаше нищо такова. Влезе си като у дома.
	Верка захленчи:
	— И аз искам при чичо Сурен!… — Стьопка го заплаши, че ще го заведе в къщи при баба му.
	Това стана в дванадесет часа. Лелката от балкона на третия етаж крещеше на целия двор: „Льоня, Льо-оня, ела да обядваш!“ По нея човек можеше да си сверява часовника. Стьопка ядосано се обърна. Знаеше, че Сурен Давидович няма да позволи на Китариста да стреля. Даже кашлицата няма да му попречи да стреля пръв, такъв си е той… Но засега Сур не стреляше. А Кисельов… Бластерът стреля безшумно. На пряката слънчева светлина, при това през стъклата, пламъкът няма да се забележи…
	„Дяволска работа! Какво става там? Сур би могъл да се забави с изстрела — мислеше си Стьопка. — Той държи Кисельов на прицел и аз точно сега му трябвам, за да го вържа или нещо друго. Вратата на сутерена не е заключена. Тоя гад не се сети да пусне секрета.“
	— Хайде долу, Валерик!
	Слязоха. На Верка бе наредено да постои с малчуганите — той захленчи. Стьопка му показа юмрук, промъкна се в прохладния полутъмен коридор и веднага чу иззад преградката високия, ръмжащ глас на Кисельов:
	— … Не-ве-ро-ят-но! Да дадеш ключовете и оръжието на момчето — страшна глупост!
	Сурен Давидович спокойно му отговори:
	— Ъгъл трети, не се увличай. Ключовете и оръжието му даде Габриелян, а не аз.
	Дяволска работа! „Габриелян, а не аз“! А той кой е? Намеси се слаб глас:
	— Братя, чак толкова ли ви трябват тези дрънкулки? В милицията има цял арсенал. И ние си имаме достатъчно оръжие… как го наричаш ти?
	— Бластери — рече Сур. — Момчетата го наричат така.
	— „Момчетата“! — кресна Кисельов. — Незабавно, незабавно да се изолират тези момчета! Петоъгълник, свърза ли се с поста?
	— Пътният пост не отговаря — докладва слабият глас. — Контролата показва смущения от автомобилни двигатели. Едни пътешественици са се навъдили…
	— Докторката страшно кара — промърмори Кисельов. — Да предадем до Изчислителя запитване към чинията. Петоъгълник, още ли не виждаш?
	— Засега още съм сляп.
	— Ще почакаме. Дай запитване към чинията — каза Кисельов. — Квадрат сто и трети. Веднага намери момчето с ключовете!
	Гласът на Сурен Давидович отговори:
	— Тъй вярно, да намеря момчето…
	Изскърца отместен стол.
	— Така или иначе, това е необходимо… — заговори Кисельов, но Стьопка вече не слушаше. Излетя навън, подхвана Верка и го помъкна през улицата зад будката на РП. Сега дори самият Шерлок Холмс не можеше да ги види, а те виждаха през стъклата всичко наоколо.
	— Валерик, бърза заповед! — изстреля Стьопка. — Тичай при Малгоша и измоли от нея роклята й на точки, синята, кажи й, че ми трябва. Заповед! И на никого нито дума!
	Верка се опули. Стьопка каза да увият добре роклята и да я завържат с канапче. Ако Малгоша не е в къщи, Верка да я чака. Да донесе роклята в гълъбарника. И на никого, в никакъв случай да не казва какво има в пакета и къде е Степан. Даже на чичо Сурен.
	Верка изписука „Слушам!“ и хукна. А Сурен Давидович излезе от сутерена и се скри в дъното на двора. Постоя малко, оправи си китела и си отиде.
	Ама че дяволска работа — да се страхува от Сур! Проклети гадове! И до Сур се докопаха — разбирате ли? Това не може да се обясни. Вие не знаете колко обичахме Сур. Сега Стьопка го следеше, а нашият Сурен Давидович дружески разговаряше с враговете и бе станал един от тях — с прозвището „Квадрат сто и трети“.
	— Дръж се сега… — промърмори си Степан. Претича през улицата. Докато тичаше, хвърли връзката с ключовете през решетката на канала пред задънения прозорец на сутерена. Надникна иззад комина и видя Сурен Давидович.
	А, отиваш към гълъбарника, нали… Знаеш къде да търсиш… Ето скри се зад дъсчената долна част на гълъбарника и го повика: „Стьопик!“.
	На една страна, като поглеждаше ту към краката на Сур, ту към полуотворената врата на сутерена, Степан се промъкна в коридора. При това злорадо си помисли: „Нали ми нареди да наблюдавам — моля…“
	В коридора имаше грамадна закачалка от кафяво дърво. На нея през цялата година висеше риболовният кожух на Сурен Давидович, също огромен, до петите. „Ще си получиш ти твоето главно пладне“ — помисли си Степан, вмъквайки се под кожуха. В склада мълчаха. Колко време ще му трябва на Верка да донесе роклята? Ако Малгоша се е върнала от училище и ако веднага даде роклята — двайсетина минути. Досега са минали пет минути. Сур сигурно проверява входовете. Само Верка да не налети на него.
	Малгоша Будзинская — едно момиче от нашия клас. Полякиня е, истинското й име е Малгожата. Тая работа с преобличането те със Степан вече веднъж я бяха правили, на Нова година — размениха си дрехите и на карнавала никой не ги позна.
	В склада мълчаха. Стьопка, свит под кожуха, се терзаеше. Реши да преброи колко пъти през днешния ден му се наложи да се крие. Десет или единадесет пъти — истинска криеница. Най-после в склада заговориха:
	— Няма да изпратят чинията — проговори Рубченко-Петоъгълника. — Рисковано е. Над тях минава спътник-фотограф.
	— Желая ви щастие, страхопъзльовци — сърдито се обади Кисельов.
	Рубченко се засмя:
	— Е-ха-ха.
	Стьопка чуваше как се обърна в леглото и как столът-инвалид изскърца под Кисельов.
	— Стига си се хилил — тихо рече Кисельов. — Забравяш се…
	— Виноват — каза Рубченко. — Виноват. На капитан Рубченко не му провървя, а на монтьора Кисельов късметът му проработи.
	— Какво имаш предвид?
	— Така…
	— Какво, питам?!
	— Единият стана Ъгъл, а другият — Петоъгълник — промърмори Рубченко.
	— Така и ще си останеш в по-низш разряд — наставнически заобяснява Кисельов, — защото бъркаш себе си с тялото. Трябва да се бориш с това, Петоъгълник. Да не си се изключил от Изчислителя?
	— Не, мълчи.
	Кисельов изруга. Рубченко заговори унизено:
	— Аз, разбира се, съм Петоъгълник… само че…
	— Е-е?
	— На моето _тяло_, на капитана от милицията, се полагаше Десантник от по-висок разряд…
	— Може би. Би трябвало да има ценни знания. Казвай.
	Рубченко се закашля. Усещаше се, че кашля предпазливо — сигурно още го болеше раната.
	— Та какво искам да кажа… Бабата и момчето могат да се промъкнат в района. Така ли е? Фактът е неприятен, съгласен съм. Ама де да видим дали е толкова опасен този факт? Докато районното началство разбере, докато се свърже с командуването на окръга, а генералът поиска Москва — о-хо-хо! — минимум шест часа, преди подразделенията да тръгнат. Ми-ни-мум! Ама няма и да тръгнат, няма да повярват, ще изпратят пълномощник да се увери, а пък ние…
	— Пък ние ще го използуваме — каза Кисельов.
	— Да де! А той ще доложи в окръга: смахната бабичка, провокационни слухове и т.н.
	— Ти по-добре ги разбираш тия работи. Нали си милицай, „боклук“…
	— Точно така, точно така! — раболепно подхвана Рубченко. — А за „боклука“ ще си получите петнадесет денонощия, младежо!
	Стьопка пъхна юмрук в устата си и се ухапа. После още веднъж. Той вече разбираше, че Павел Остапович не е бил винаги такъв, че едва тази сутрин са го превърнали в „Петоъгълник“, и отначало почувствува облекчение, защото най-страшното беше да си мисли, че цял живот са се престрували. Дори и Сурен Давидович.
	Но облекчението беше само в началото. Сега Стьопка си хапеше юмрука, докато по устните му не пръсна кръв и чувствуваше с цялото си тяло колко е малък, слаб и седи като мишка в шкафа, вмирисан на овча кожа.
	— Петоъгълника си е Петоъгълник — заговори Кисельов. — Окръг, подразделения… Не е там работата! Информацията, мили приятелю, винаги изтича. Затова е информация… — Изглежда, Кисельов мислеше на глас, не разговаряше с капитана. — Пречката е в друго, в друго… Изчислителя не помни нито една друга планета, запазила ядрено оръжие. Гнусно оръжие. Щом диваците го измислят, и веднага го пускат в ход и унищожават целия материал. Кошмарна работа.
	— Виждал ли си такова нещо?
	— Да. Преди много десанти. Планетата беше празна.
	— Колко материал се похабява — каза Рубченко и изведнъж изсъска: — Гос-с-споди! Ама тук е пълно с ядрено оръжие! Как са оцелели, Ъгъл трети?
	— Още не са успели да се сбият — равнодушно рече Кисельов. — Сега това не е важно. Знаеш ли радиуса на действие на водородната бомба?
	— Откъде да го зная? Вярно, казваха го… на лекции…
	— Е?
	— Забравил съм. Склерозата ме хваща.
	— Отвратителна планета — рече Кисельов. — Никой нищо свястно не знае. Бомби, ракети, деца… Гнусотия. А ти казваш — пълномощник. Той е по-необходим на нас, отколкото на тях: поне ще разберем радиуса на действие.
	— Няма да посмеят да я хвърлят — нали върху своите!
	— Може и да посмеят.
	Замълчаха. Тропна врата, бързо мина Сурен Давидович. Колкото и да беше потресен, Стьопка се учуди: Сур дишаше съвсем тихо, без хриптене и свистене. Къде се беше дянала астмата му?
	— Сякаш в земята потъна — каза Сур, Квадрат сто и три. — Обявявам белезите му.
	— Вече ги обявих — изсъска Рубченко. — Белезите му са известни…
	— Защо се крие от тебе? — попита Китариста.
	— Умен и подозрителен е като дявол. Роден разузнавач.
	Степан чак се изчерви от удоволствие. Кисельов изруга и каза:
	— Да не губим време, Десантници. Квадрат сто и три, корабът не се охранява, а се очертава обстановката да е сложна. Ще се справиш ли? Там е и Деветоъгълника. Предупреждавам: лъчеметите да не се използуват!
	— Тъй вярно — отговори Сур. — Петоъгълник, колата!
	— Викам.
	— Колите достатъчно ли са? — попита Квадрат сто и трети с гласа на Сур.
	Кисельов отговори:
	— Трийсет парчета. Засега стигат.
	— Виждам, че наистина не сте си губили времето.
	Замълчаха. Сигурно Квадрат сто и трети гледаше през прозореца — гласът на Сур проговори:
	— Колко силен вятър. Прах.
	— Не сме го губили… — потвърди Кисельов. — Айн момент! Квадрат, ти нали беше в „малкия посредник“?
	— Разбира се. Нали ти ме пусна.
	— Ама тогава нищо не знаеш за децата. Такава изненада. На тази планета има деца… (В това време Рубченко се закашля и Стьопка не чу последната дума.)
	Квадрат сто и трети изхриптя:
	— Какво-о-о?
	А Ъгъла се наежи:
	— Това, което ти казвам! И не ми каквокай! Горе-долу до шестнадесет години — сега уточняват.
	Стьопка отново захапа юмрука си. Казват „деца“ и „уточняват“ нещо гадно и Федя Китариста крещи на Сур, а той с обикновения си тъжен глас казва:
	— Колко неочаквано! До шестнадесет години — една трета от цялото население. Гледай ти, една трета! А до сигнала на насочването остават още седем часа, ох, колко лошо!… Насочващия трябва много да се пази.
	Кисельов не отговори и вероятно ободрен от това, Рубченко подкрепи Сур:
	— Проклета работа! Знаеш ли колко Десантници има на телескопа? Не взехме нашия насочващ…
	— Млък! — избухна Кисельов. — Петоъгълник двеста, спомни си за разпрашителя! Я тръгвай в града и действувай по графика… Ако намериш момчето, обезвреди го. Тръгвай! Ескадрата чака на орбита, а някакъв си Петоъгълник си позволява да разсъждава…
	Мишката пак се размърда под закачалката. Скръцна вратата на склада — като стъпваше тежко, мина Рубченко. Бинтовете ги нямаше на главата му.
	Почти веднага след него излязоха Сур и Кисельов. Но първо си поговориха за това, че сигналът ще бъде изпратен в двадесет часа плюс минус пет минути, а дотогава трябва да се държат, ако ще да пукнат. Като минаваше по коридора, Сур попита:
	— Следователно висшите разряди са съсредоточени при телескопа?
	— Засега целият щаб е в движение.
	Те затвориха вратата на стрелбището отвън. В коридора стана съвсем тъмно. Дисциплинираният завеждащ на стрелбището не беше забравил да изгаси осветлението в склада. Стьопка, за да се утеши, си промърмори: „Вие — с пръст в уста, а пък аз — с оръжие…“, Промъкна се в склада и вече протегна ръка към касата… Дяволска работа! Ключовете се въргаляха от другата страна на къщата, в канала пред задънения прозорец на залата за стрелба! Втурна се за ключовете. Спря. Вече са съобщили на своите по говорещите неща. Колко са, не се знае. Всеки може да го хване за яката. Даже Верка не е сигурен — ако го срещне някой от ония типове, край! Верка, Верка… Нещо не е наред с децата. Проверяват ги… Степан седна до масата да помисли. На пода в склада заедно с бетона от стената се въргаляха бинтове, памук. Сур затвори външната врата. Значи не се кани да се връща. Значи докато всичко свърши, той може да остане тук.
	Има хляб, захар, яйца. Вода в чешмата. През нощта ще се измъкне, ще извади ключовете — и е въоръжен като в крепост. Ако рекат да нахълтат — ще стреля през вратата. Има газов котлон и фиде. И книги.
	През прозореца виждаше гълъбарника — яркозелените стълбове, мрежата. Представи си как си стои като мишка под закачалката, а Верка го чака в гълъбарника, докато онези го намерят. Малчуганът вече трябва да се появи.
	Стьопка поседя около пет минути, загледан през прозореца. Мислите му се удряха в „малкия посредник“ като в каменна стена. Значи така действуват! Оная зелена кутийка, която Кисельов доближи до вратата на сутерена; ето какво е донесъл в раницата сержантът — „малки посредници“. Те внушават на хората разни „Квадрати“ и „Ъгли“ и ги карат да помагат на пришълците. Стьопка за първи път твърдо произнесе тази дума в себе си. Да, пришълци, и те искат да хипнотизират всички хора! Не да ги убият, а да ги покорят с хипноза. Това е гнусно. Нямаше да е толкова страшно, ако имаха само един „посредник“-хипнотизатор. С него не можеш да обработиш много хора. Но ако всеки от хипнотизираните се разхожда с такова нещо в джоба? Тогава и цяла армия не може да им излезе насреща. Какво да прави? Дяволска работа! Когато заминаваше, Альошка не знаеше за малките „посредници“…
	Слънцето беше заобиколило къщата и светеше в прашните стъкла; качи се на леглото, за да се увери — Валерик е. Тичаше с малко кафяво куфарче, краката му в къси панталонки бързо се стрелкаха. Стьопка сви рамене, въздъхна и излезе навън. Огледа се, с един скок се качи в гълъбарника.
	Едва успя да убеди Верка да се прибере в къщи и там да чака следващата заповед. Като остана сам, облече роклята, скри панталона си в куфарчето и слезе от гълъбарника. Много му беше неудобно с роклята. Умницата Малгоша се бе сетила да му изпрати и забрадка от същия като на роклята плат на бели точки. Наскоро бяха чели как Хък Фин се преобличал като момиче. Степан запомни добре: не трябва да си пъхаш ръцете в джобовете, а когато ти хвърлят нещо в коленете, за да го хванеш, не трябва да ги свиваш, а да ги разтваряш. Така беше написано.
	Първото нещо, което направи, бе да извади ключовете от дупката — ужасно неудобно беше да се пъха с пола. Върна се в стрелбището, пренесе всички винтовки от склада в залата за стрелба и ги скри под чувалите с пясък. След това сложи в куфарчето два бойни пистолета, две кутии с патрони, пълнители. Заключи касата, склада, ключовете сложи пак в куфарчето на Малгоша и излезе.

>>	Накъде да тръгне?

	Степан искаше да се промъкне до района или до военната част, която бе недалеч от шосето. В два часа стигна до автобусната спирка. Нали не знаеше, че рейсовете на автобусите са отменени, че на осем километра от града има пост и не пуска никого. Разказаха му всичко това на спирката. Там възбудени хора шумяха, високо ридаеше жена в черна рокля. Върна се някакъв камион, пълен с хора, те се изсипаха долу с викове: „Върнаха ни! Милицията не пуска! Мостът е разрушен!“ Застанала на стълбите на автогарата, касиерката успокояваше хората. Един младеж попита Степан, като го взимаше за момиче:
	— Накъде си тръгнала?
	— В района, чичко.
	Младежът кимна.
	— На гости ли?
	Стьопка не отричаше — на гости.
	Пъхнал ръце в джобовете си, младежът пристъпваше от крак на крак и ядосано пушеше, без да сваля очи от касиерката. Беше висок, с антрацитеночерен перчем. Имаше интересна уста — извита като лунен сърп, така че изглеждаше като усмивка върху бледото му, злобно лице.
	— Как се казваш?
	— Малгоша — изтърси Стьопка, без да помисли, и заотстъпва, защото младежът сведе очи и промърмори:
	— Виж ти, колко си пораснала. Не мога да те позная… — Той изплю угарката. — Я си върви в къщи.
	Обърна широкия си гръб и се вклини в тълпата. След секунда антрацитената му глава вече блестеше настрани — седна на една пейка насред градинката и запуши.
	Степан започна да се промъква към него, защото младежът му внушаваше доверие. И не беше от ония. Как беше познал ли? Много просто. Те с Малгоша никак не си приличат. Тя е мургава и тъмновежда, а Стьопка — рус и луничав. Човек от _ония_, който познава Малгоша, непременно би заподозрял нещо нередно, нали Рубченко-„Десантника“ беше предал белезите на Стьопка.
	Но непознатия не го свърташе на едно място. Скочи, пак изплю угарката, промъкна се към касиерката и се разкрещя:
	— Кога ще направят понтони, кажете точно! Кога? Извикали ли са сапьори?
	— Аз съм дребна риба! — пищеше касиерката. — Аз не командувам сапьорите!
	— А Берьозовое? — кресна перчемлията.
	— Там е кално, кално е! — късаше си гласните струни касиерката. — Кално е, колите затъват!
	— Рааазбрано — рече младежът и отново се скри в тълпата.
	Степан се надигна на пръсти и видя до перчема му милиционерска фуражка. Младежът енергично се нахвърляше на милиционера. Веднага ги обгради купчина народ. Степан се качи на пейката. Дяволска работа! Рубченко бе успял да се преоблече в униформа. Перчемлията говореше с възкръсналия капитан!
	Рубченко хвана младежа за десния лакът. Отстрани изглеждаше съвсем невинно: внимателен офицер от милицията обяснява положението на развълнуван гражданин. Да, изглежда, работата ставаше лоша — оня се хвана за сърцето… Още не беше успял да си свали ръката и Стьопка вече бе изчезнал, такива ми ти работи… Сега всичко бе въпрос на време — рано или късно ще си спомни за лъжливата Малгоша…
	Напъха се в пролуката между павилиона „Зеленчуков пазар“ и празните сандъци. Часовникът на автогарата показваше два и петнадесет. Така мислеше, че чак косата му мърдаше. До неизвестния сигнал оставаха по-малко от шест часа. Дори по някакво чудо да успееше да се промъкне до района, до сигнала щеше да остане час, най-много час и половина. Това първо. Второ: Альошка и докторката може би са успели да се промъкнат. Те са с кола и даже с бластер. И трето, той, Стьопка Сизов, хукна към автогарата от страх, от чист страх. Изплаши се от онези, които бяха решили да се отърват от него.
	Когато Стьопка започне да се съмнява в смелостта си, нищо не може да го спре. Сега вече знаеше, че няма да замине, даже да му изпратят персонален самолет. Има оръжие. Проникнал е в плановете им. Има сигурна маскировка и хич не му пука, че е сам и на никого не може да се довери!
	— Не ми пука! — измърмори Стьопка. — Пък и на _тях_ от мене още по-малко им пука. Ама че дяволска работа! Цяла ескадра на орбита…
	Би-биип… — пропя автомобилен клаксон. Пресипнал глас извика:
	— Карам до Синия Камък и до телескопа! Безплатно!
	До телескопа ли? Стьопка хукна през градинката покрай децата с въженцата и се покатери в камиона — същия, който се бе върнал пред него на автогарата. Засвири вятърът, замяркаха се един след друг млекозаводът, втори микрорайон, училището, универмагът, пощата, синята табела на милицията, къщата със стрелбището. Степан седеше, притиснал куфарчето до гърдите си. Все пак здравата се беше оплел и простото решение, което се въртеше в главата му, се изплъзваше, както се изплъзва от ръцете парче сапун, паднало във вода.
	Би-биип… — отново пропя клаксонът и Стьопка хвана решението. Сигнал! Сигнал в двадесет часа — насочващ — ескадра!
	Тя чака на някаква орбита, ескадрата, пришълците са там, а тук не са истинските пришълци. Те трябва да подготвят плацдарм и в двадесет часа да изпратят сигнал от „насочващия“. Какво е това „насочващ“? Те самите казаха, че нямат свой „насочващ“. Използуват телескопа като „насочващ“. Нали нашият радиотелескоп не е обикновен, той и приема, и предава — разказваха ни, като бяхме там на екскурзия. Може да приема радиоизлъчвания от Космоса и може да управлява полета на космически кораби. Да ги насочва към целта. Насочващ, разбирате ли? Хипнотизираните действуват като преден десант и в двадесет часа ще изпратят на истинските пришълци сигнал: плацдармът е овладян. По лъча на нашия радиотелескоп лъжливите пришълци ще могат да насочат и хиляда кораба и те съвсем спокойно ще си кацат край нашето градче! Сега нямаме даже телефон, като в каменния век! Корабите ще си кацат и никой нищо няма да знае.
	„Онези направо трепереха, като говореха за телескопа — мислеше си Степан. — Когато Петоъгълника каза: «Не взимаме свой насочващ», Китариста направо изкрещя… Те и Тугарино са го избрали заради телескопа…“
	Над Степан се наведе някаква добродушна лелка, която носеше в една кошница писукащи пиленца, и попита:
	— Момиченце, ти от тиф ли си боледувало? — Той не отговори, а тя високо се завайка: — Аз такава майка бих я пратила да чисти риба, а не деца да възпитава!…
	Някой се засмя и попита защо пък да чисти риба, а лелката кудкудякаше, че момиченцето е остригано, бледо и си бърбори несвързано, а да чистиш риба не е като да възпитаваш деца. Оказа се, че забрадката на Малгоша се въргаляше на пода и лелката с пиленцата я завърза на главата на Стьопка „модерно“, под брадата — едва не го удуши.
	— Хеликоптер, хеликоптер! — извика някой.
	Наистина! От юг, откъм районния център бръмчеше зелено водно конче и Стьопка едва не падна от камиона, който бе забавил ход, за да може шофьорът и всички пътници да се полюбуват.
	У-ру-ру! Хеликоптер, военен! Значи докторката и Альоха са се промъкнали и сега вече ще се сложи ред!
	Забрави, че през Берьозовое биха могли да стигнат до районния център едва след половин час, и крещеше „у-ру-ру!“, докато хеликоптерът кацаше на совхозното пасище, издухвайки купчинките миналогодишен фий. Едва бе кацнал, когато от близката горичка се измъкна газката на градския съвет и плътно се приближи до хеликоптера под бавно въртящия се винт. Виждаше се как брезентовият покрив на газката се люлее; камионът със Стьопка минаваше съвсем наблизо до мястото на кацането.
	От тумбестата кабина се измъкнаха двама — военен и цивилен. Двама местни ги посрещнаха между машините. Стьопка не можа да види посрещаните — пречеше му колата.
	Добре виждаше пристигналите: майор, пристегнат в кръста, с едро, красиво лице, а цивилният — немного висок, с ефектна, блестяща, прошарена коса, в елегантен тъмносив костюм и с началническа осанка.
	Всички се насладиха на срещата, камионът забибитка и за петдесети път през този безкраен ден Стьопка видя проклетия жест — с двете ръце за сърцето, — двама души, четири ръце…
	Сви се в ъгъла си. Двама души, още двама. Изведнъж го обзе безнадеждно отчаяние. Всичко ставаше толкова лесно, толкова спокойно… Превземат ни без нито един изстрел. Екипажът на хеликоптера сигурно нищо не е забелязал: докараха пътниците, където им беше заповядано, и — бр-р-р! — забръмчаха обратно. Онези биха могли да завладеят и хеликоптера, но кой знае защо, не пожелаха. Смилиха се. От всички зрители само четиринадесетгодишното момче разбираше това. То пътуваше към телескопа и на коленете му имаше куфарче с два пистолета и стотина патрона към тях. Само това. Нищо друго.

>>	Влизай!

	— … А какво удоволствие беше да изпием по чашка и да си замезим със зелев кочан!…
	След Синия Камък камионът остана празен. Единственият пътник, който правеше компания на Стьопка, бе малко синеоко старче, изправено, с високо, изпъкнало челце и смешна уста. Долната му устна бе извита на кравайче, като на Валерка, когато се кани да ревне с цяло гърло. Стьопка не го познаваше, защото старчето беше от село и направо оттам бе отишло да се наеме като пазач на телескопа. По пътя от Синия Камък разказа как по-рано, на село, бил много як, как и двете войни не могли да го огънат, а седящата работа така го съсипала, че четири седмици лежал в районната болница. Целият почервеняваше от смях, когато си спомняше как „храната непосредствено до леглото ти я карат на гумени колела“. И му забранили да пие и пшенично вино, и леко вино, и даже бира…
	Така си бъбреше той, пулеше веселите си очи, а Стьопка си мислеше за своето и изглеждаше, че изобщо не го слуша. Но когато старчето попита защо „мадмазел“ отива на телескопа, Стьопка изведнъж изтърси:
	— Нося пакет, дядо.
	— Много си делова — отбеляза старчето. — За кого е пакетът?
	— За Вячеслав Борисович Портнов — отново изтърси Стьопка.
	— Голя-я-ям човек! — възхити се спътникът, но на подвижното му личице се мярна нещо иронично. — Голя-я-ям… Не пие!
	Изглежда, иронията се отнасяше за последната забележка към характеристиката на Вячеслав Борисович. В главата на дядото изобщо не можеше да се побере как здрав, млад и „голям“ човек по собствено желание се отказва и от пшенично вино, и от леко вино, и даже, както се говореше, от бира.
	— А какво има в пакета?
	— Не зная — каза Стьопка. — Моята работа е да го предам.
	Разчиташе, че дядото, като пазач, ще го заведе при Портнов. Несъмнено старчето не беше от онези — смееше се весело, тънко, звънливо и много комично отваряше голямата си уста с едри, черни зъби. Онези се смееха грубо, късо. Сякаш лаеха.
	— Ще го предадеш, ще го предадеш, ей сега ще го предадеш — бъбреше спътникът му. — Може да се каже, вече стигнахме… Постовият ще позвъни, Портнов ще изпрати на портала Зойка, секретарката, ще получиш шоколад — и айде… Михалич! — закрещя още от камиона на постовия който стоеше пред портала. — Михалич, тука мадмазел носи пакет за Портнов.
	Стьопка бе забил очи в носовете на обувките си. Добре се натопи! Разбира се, нямаше никакво намерение да даде куфарчето с оръжието на някого от онези. Искаше, представяйки се за куриерка, да се промъкне при Портнов, а най-добре при професор Бистров, директора. А сега какво? Да каже, че се е пошегувал, тоест тя се е пошегувала и няма никакъв пакет? Или да настоява да го заведат при Портнов?
	Седя в камиона, докато шофьорът не го изгони. Скочи. Пистолетите изтракаха в куфарчето. Дядото, спътникът му, припряно се отърсваше. Охраната пред портала басово рече:
	— Помислих, че си довел внучката си. Здрав ли си?
	— Е-е! Имаше си кучето къща… — занарежда старчето.
	— Пак ли пусна плочата — прекъсна го постовият. — Върви в дежурната стая, Прокофиев… Ще ти прочетат устава… новия. Ха-ха!
	Вероятно Стьопка бе пребледнял: много добре знаеше какъв „устав“ ще прочетат на веселото старче в дежурната стая. Постовият няколко секунди го разглежда с мрачен интерес.
	— Какво носиш?
	Стьопка не отговори, печелеше време.
	— Я да видя — постовият протегна ръка към куфарчето.
	Стьопка отстъпи две крачки.
	Постовият се усмихна, наведе глава и заразглежда момиченцето. Стьопка решително издържа погледа му. А хвани ме де, опитай… Михалич сви рамене, изплю се и махна с ръка към портала:
	— Тичай наляво, към лабораторния корпус, по стълбата на втория етаж и наляво до края.
	Стьопка тръгна. През портала и наляво по чистата бетонна пътечка, по размазаните линии на сенките, падащи от стоманените подпори на телескопа. Вървеше с тая проклета пола и не можеше да си пъхне ръцете в джобовете, а отзад, от портала, го гледаше мрачният Михалич. И не се знаеше какво го очаква занапред. Онова неизвестно нещо, което може да хипнотизира хора за част от секундата, владее бластери, зелени радиостанции — „голи охлюви“, и всякакви такива дяволии, много лесно, мислеше си Стьопка, много лесно би могло да проследи всяка негова стъпка, да разбере какво носи в куфарчето и нарочно да нареди да го пуснат.
	Ето я сградата. Още две крачки и ще мине от едната сенчеста ивица в другата. Ето я сградата и вратата. Влизай! Откога си мечтаеш за по един пистолет в дясната и в лявата ръка — влизай! Умееш да стреляш с лявата, да стреляш и да улучваш. Иска ли ти се да стреляш, Степан? Не свивай към входа, върви направо, покрай хълма, към оградата… Нямаш никакво желание да стреляш, нали?…
	Влезе. Зад стъклената врата мекият изкуствен килим напълно заглушаваше стъпките. По стълбата като река се стичаше мека пътека. Стьопка се изкачваше с усилие, сякаш плуваше срещу течението. В сградата беше тихо и безлюдно, тишината звънеше в ушите. Празният коридор гледаше към Степан с блестящите очи на лампите си. Малкото врати бяха дебело тапицирани с кремава изкуствена кожа.
	Табелките висяха наклонено върху изпъкналата тапицерия: на Стьопка му блестеше, беше нисък. Повдигаше се на пръсти, за да прочете: „Р. А. Липилиен“, после: „З. Б. Кротова“ и ето „В. Б. Портнов“.
	Степан се огледа. Стори му се, че невидимите пришълци-хипнотизатори висят над вратите като въздушни балони и го гледат с невидими очи. И за да се спаси от невидимите очи, дръпна вратата и се озова в тъмно, тясно коридорче. Напълни гърдите си с въздух, блъсна втората врата и се намери в кабинета, срещу бюрото.

>>	Мислите си, че не могат да ви убият

	— Здравей, здравей! — Портнов се усмихваше и кимаше, надзъртайки иззад настолната лампа. — При мене ли, момиченце?
	Ослепителното слънце светеше в стъклената стена на кабинета. Стьопка присви очи.
	— При мене ли? — повтори Портнов, Понадигна се, погледна куфарчето.
	Стьопка кимна — гласът му беше изчезнал.
	— Е, казвай…
	Стьопка бързо приседна на стола отдясно на вратата, сложи куфарчето на коленете си, открехна го. Все още усмихвайки се, Портнов постави върху бюрото плоска зелена кутийка, колкото табакера. Същата кутийка Китариста бе приближил до вратата на стрелбището. Стьопка я позна, но вече нямаше време да се плаши. Задържа капака на куфарчето с лявата си ръка, с дясната напипа дръжката на „Макаров“, извади го и предупреди:
	— Спусъкът е с „шнелер“*, стрелям без предупреждение… Ръцете!
	[* шнелер — устройство към спусковия механизъм на огнестрелно оръжие, което позволява да се проведе изстрел с минимален натиск върху спусъка — б.пр.]
	Ръцете на инженера безжизнено се отпуснаха върху бюрото. Сивите безжизнени устни проговориха:
	— Пистолетът не е играчка за момиченца. Дай го тук.
	— Тая няма да я бъде… Оставете онова нещо на мира!
	Ръката се отмести от зелената кутийка. Инженерът дълбоко въздъхна, бузите му сякаш се позачервиха.
	— Играеш си на разузнавачи, а, дете на века? Всъщност какво искаш?
	— Почакайте — каза Стьопка. — Първо, ще ви кажа само това. И не забравяйте за „шнелера“! (Онзи кимна внимателно.) Зная, че си мислите, че не могат да ви убият. Че ще оживеете, нали?
	— Ти си луда — прошепна инженерът. — Бъркаш нещо.
	— Нищо подобно. Нали разбирате, че от такова разстояние главата ви ще се пръсне на парчета…
	Инженерът пак кимна и присви очи. Стьопка си помисли, че не трябва да му разправя за оживяването.
	— Да предположим, че разбирам — проговори Вячеслав Борисович. — И после? Откъде ти дойде на ум, че не могат да ме убият?
	— Това не ви засяга. Вие трябва да извадите от строя телескопа.
	— Защо?
	— Вие знаете.
	Инженерът се усмихна:
	— Може ли да се почеша по врата? Не може… Е, да приемем, че съм се почесал. Та как според тебе ще извадя телескопа от строя?
	— Все ми е едно как.
	— Разбери, дете на века. Да предположим, че съм се съгласил и съм тръгнал към апаратната с тояга в ръка — да чупя и да троша. Тогава и ти ще тръгнеш заедно с „шнелера“ си, иначе просто ще те заключа отвън. Така ли е?
	Стьопка мълчеше.
	— Така е. А пред входа на апаратната и на още някои места има въоръжена охрана. Нашето поведение ще й се стори малко странно. Тук не е прието началството да ходи пред дулото на пистолет. И то с „шнелер“. Та по-добре ми дай пистолета и си върви по живо, по здраво…
	„Възрастните съвсем за нищо не ни имат — мислеше си Стьопка. — Този даже хипнотизиран не е поумнял. Не вярва, че момиче може да го опушка. Ама наистина, как ще развали телескопа? Това не ти е ей така, да пъхнеш жичка в контакта.“
	— Все ми е едно — каза той на глас. — Вие сте инженер. Така че, мислете. Аз ще броя до десет, после ще изпразня целия пълнител в главата ви. Така че, мислете.
	— Едно…
	Бързо се наведе и без да сваля очи от Портнов, остави куфарчето на пода. Изправи се, стана. Роклята силно се врязваше под мишниците и беше ужасно да гледаш пред себе си лицето на човека, в когото ще се наложи да стреляш — ето какво чувствуваше Стьопка. Той броеше:
	„Четири… пет… шест…“ и се приближаваше все повече, и гледаше в неподвижните, странно блестящи очи на инженера. Когато спря пред самото бюро, преброи „осем“ и изведнъж усети, че умира.
	… Имаше чувството, че току-що е произнесъл „осем“. Кой знае защо, се въргаляше по гръб, със затворени очи, с глава, обърната наляво. Поотвори очи — до главата му стояха крака в светли панталони.
	Вячеслав Борисович стоеше над него. В дясната си ръка държеше пистолет — за дулото. Дяволска работа! Това беше пистолетът на Стьопка! Изглежда, току-що беше минал в ръцете на инженера. Стьопка, без да му мисли, се хвърли, за да го хване за дръжката, но Портнов отскочи — лицето му беше сиво, а очите разширени от уплаха; неумело хвана пистолета за дръжката, изпъна ръка и натисна спусъка. Ударникът изщрака. Засечка.
	Стьопка не се изплаши, когато дулото се втренчи в очите му. Светът му изглеждаше неистински. Сигурно и на обърнатият нагоре с краката бръмбар му изглежда такъв. Стьопка седеше и безпомощно гледаше инженера. А той, без да изпуска от лявата си ръка зелената кутийка, издърпа затвора на пистолета, надникна в патронника и сви рамене:
	— Не е зареден, разбира се… Стражари и апаши!
	Не е зареден, дяволска работа! Разбира се, той зареди само единия пистолет, после забрави и в ръката му е попаднал точно празният! Зареденият е в куфарчето. Това му бе спасило живота.
	Инженерът въздъхна. Лицето му порозовя и устните му се изкривиха в привичната усмивка. Пъхна пистолета в джоба си, измери Степан с поглед и промърмори:
	— Нима комонс?
	Тръгна към бюрото. Спря. И сякаш реши — вдигна кутийката, дръпна нещо в нея и отново, за трети път през този ден. Степан изпита смъртна мъка и смъртно безпаметство и за трети път се свести.
	Повдигаше му се и много му се искаше да плаче. Пак лежеше по гръб. А инженер Портнов седеше зад грамадното си бюро и го гледаше.
	— М-муцуна! — каза Степан. — Ти! Муцуна! Фашист! Предател!
	Лежеше и ругаеше Портнов, омразата го притискаше към пластмасата на пода.
	— Предател, предател, предател!!!
	— Е де, е де — рече Портнов. — Моля, без тежки изрази. „Фашист, предател…“ Кой при кого се появи с оня, как беше, „шнелера“? Лежи си, не ставай. Подът е мръсен, ама… — изхъмка. Личеше, че е в пълно недоумение и поглеждаше към Степан със страх. — Впрочем, стани. Не те виждам през бюрото.
	— Какво искахте да направите с мене? — яростно изкрещя Степан и скочи.
	— Трябва ли да знаеш, това е въпросът! — Инженерът го държеше под прицела на странното си оръжие. — Това е въпросът… От друга страна, вече знаеш прекалено много. А? Нали така е прието да се казва? (Стьопка мълчеше.) На два пъти опитах да прехвърля в тебе Десантник и на два пъти ти не го прие. Макар че „посредникът“ е поставен на пълна мощност…
	Стьопка изведнъж попита:
	— Това „малък посредник“ ли е?! А какво означава да прехвърлите в мене Десантник?
	— О, всеобща образованост — измърмори инженерът. — О, чудеса на Вселената… Ти наистина прекалено много знаеш. Къде е Степан? Казвай!
	— Кой Степан, чичко? — попита Стьопка. Тогава инженерът взе телефонната слушалка, затисна я между рамото и главата си и започна да почуква по вилката. В свободната си ръка държеше зелената кутийка на „посредника“. А Стьопка изведнъж се изпоти. Разбра, че сега Портнов ще извика някого, може би веселият дядо-пазач, и ще заповяда да отведат момичето и да го пречукат. Но внезапно осъзна, че Портнов не е могъл „да прехвърли в него Десантник“ или както Стьопка наричаше това, да го хипнотизира. И поради това не е могъл да узнае какво още има в куфарчето. Не знае за втория, заредения пистолет…
	Портнов сърдито духаше в слушалката, като здраво стискаше „посредника“ в ръка. Куфарчето, леко отворено, беше на две крачки от Стьопка. Езичето на ключалката се беше подвило навътре и не бе позволило на капака да се затвори.
	Стьопка прецени разстоянието. Инженерът, извил очи, набираше някакъв номер. Стьопка скочи, блъсна капака… Блесна синята дръжка, той я грабна и стреля наслуки, като едновременно натисна и спусъка, и предпазителя. Бу-ум! Бу-ум! — изтрещяха стъклата. Първият куршум разби слушалката на парчета, вторият отлетя настрани.
	Инженерът изпусна слушалката и затвори очи. Стьопка омекна. Стори му се, че черепът на инженера се е пръснал на бели парченца. Провървя му — бе улучил слушалката… Приближи се до бюрото, като едва дишаше, и извади „посредника“ от голямата слаба ръка. Кутийката беше тежка. От едната страна имаше малка вдлъбнатинка, от другата — два конеца, дълъг, и съвсем късичък. С малки топчета накрая.
	— Ама че работа… — прошепна Степан.
	Точно тогава Вячеслав Борисович отвори очи. Беше леко контузен — бузата му бе одраскана от парченцата пластмаса. Втренчи се в кутийката в ръцете на Стьопка и тихо, с пресеклив глас проговори:
	— Дай ми го… Дай ми го… Ще се взриви!
	— В никакъв случай — каза Степан, без сам да си вярва.
	Инженерът го гледаше с ужас. Беззвучно мърдаше сивите си устни.
	— Ама вас ви е страх от мене — рече Степан.
	— Дай го! — Гласът беше сподавен, пресипнал. Степан вдигна „посредника“, премери дължината на двата конеца. За да включи „посредника“, както седеше зад бюрото, инженерът би трябвало да дръпне дългия конец. Късият бе малък. Защо има два конеца? Сам не си вярваше. Само виждаше, че онзи примира от ужас, а и нямаше защо да бърза със стрелянето. И дръпна късия конец.
	Кутийката стана по-тежка. Инженерът затвори очи.
	Нищо друго не се случи.
	Стьопка отстъпи, блъсна се в стола. Седна. Краката не го държаха. Пистолетът подскачаше в ръката му. Би трябвало да заключи вратата, помисли си. Отвън можеха да чуят пукотевицата, макар че вратите са две и едната е тапицирана. Само че откъде да вземе ключ?
	Портнов се размърда и замърмори, без да отваря клепачи:
	— Защо колетът ми е при вас?… Какво? — Изведнъж погледна Стьопка с прояснени очи: — При мене ли, момиченце? Заспал съм. Странно…
	Стьопка имаше чувството, че всеки удар на сърцето му го блъска в облегалката на стола. Нима бе успял? Ох, нима бе успял?
	— Стига сте се престрували — промърмори. — Няма да ви помогне.
	Инженерът прокара ръка по бузата си и погледна окървавените си пръсти. Вдигна счупената слушалка, разгледа я, закрепи я някак си върху апарата. И изведнъж забеляза пистолета в ръката на Стьопка, започна да разглежда ту слушалката, ту пистолета. Огледа се, откри дупките от куршумите в стената, сви рамене.
	Ако се преструваше, правеше го много артистично. С крива, безумна усмивка избърбори:
	— Не би ли могла следващия път да ме будиш по-деликатно?
	— Не се преструвайте — още веднъж рече Степан.
	Вячеслав Борисович затвори очи, отвори ги, намръщи се строго и помоли:
	— Слушай, момиченце, ако ти трябва нещо от мене, скрий някъде патлака си. Аз пред дуло не разговарям.
	Степан изведнъж се сети как да го провери. Постави „посредника“ на стола и заднишком отстъпи към прозореца.
	— Искате ли да се хванем на бас, че ще го улуча от първия изстрел?
	Без съмнение, предишният Вячеслав Борисович би се изплашил страшно за скъпоценния апарат. А този, обратно, оживи се и предложи:
	— Бухай целия пълнител, дете на века! Залагам тази писалка, че няма да улучиш повече от един път. — И за по-голяма искреност чак опули очи.
	Както си стоеше, Стьопка седна. Подействувало е, значи. „Посредникът“ е подействувал в обратна посока! А през това време инженерът отвори уста, бръкна с пръст и извади отвътре зеления „гол охлюв“. Тъжно го погледна и промърмори:
	— Да не би още да спя, а? Защо си ми пъхнала в устата това? Сръчно момиче си, но въпреки всичко няма да улучиш, хващам се на бас.
	Тоест, продължаваше да хитрува, за да може Степан да изстреля целия пълнител в „посредника“ и пистолетът да стане безопасен. Но ако не се преструва, значи не помни нищо от момента, когато са го хипнотизирали.
	Стьопка се боеше да повярва в късмета си. Неизвестно още колко би се колебал, но инженерът извади от джоба си втория пистолет и така се стресна, да ти е драго да го гледаш! Пребледня и хвърли пистолета, а Стьопка го досмеша, че човекът не се бе изплашил от оръжието в чуждите ръце, а пък се шубелиса, като го намери в собствения си джоб. Стана му смешно, рукнаха му сълзи и като се давеше с тях, забърбори:
	— Вячеслав Борисович, Вячеслав Борисович! — А пък инженерът седеше до бюрото и го гледаше с отворена уста.

>>	Стьопка получава инструкция

	Въпреки всичко положението си беше отчайващо. Всеки момент можеха да се появят другите хипнотизирани — Стьопка не се съмняваше, че всички тукашни сътрудници са от онези. Биха могли да се появят или заради шума, или просто по работа, можеха да извикат Портнов и по „голия охлюв“. А Вячеслав Борисович нищо не помнеше. За него времето беше спряло в милиционерската барака, а се бе събудил на бюрото си. Той абсолютно нищо не знаеше. А отгоре на всичко — преоблеченият като момиче Степан, пистолетите, одрасканата буза и главата, която бучи след контузията…
	— Вячеслав Борисович, аз ви разхипнотизирах! — крещеше Стьопка.
	Вячеслав Борисович го избиха едри капки пот, кой знае защо, замрънка нещо с тънък глас:
	— За болните, живеещи в селището, са организирани потилни стаи с такса за потене на едно легло 50 копейки.
	— Какви стаи? — попита Стьопка.
	— Потилни, какви други? Момиченце, за бога, какво означава този сън?
	— Аз не съм момиче — изтърси Степан. — Това не е сън, а пришълци.
	— А! Разбира се, разбира се, бях забравил — кротко каза инженерът. — Разбира се, пришълци! И трябва да се съобщи за тях на когото трябва, нали? Да, ама телефонът, така… А пък аз, колко жалко, проспал съм пришълците… Как изглеждат? Ти, значи не си момиче?
	Стьопка смъкна забрадката от главата си.
	— Аха… — Очите на Вячеслав Борисович пак се събраха на носа. — Наистина си бил момче… Е, ще вървим ли да разкажем за пришълците?
	Стьопка притича до него:
	— Вячеслав Борисович, не съм изперкал, честна дума! Разберете, вие не сте спал, вас пришълците ви хипнотизираха в бараката! Помните ли? А аз ви разхипнотизирах с това нещо… Ето това е техният апарат за хипнотизиране, само не дърпайте конеца.
	За всеки случай държеше „посредника“ в ръката си.
	— В бараката, точно така… — промърмори Портнов. Личеше, че се мъчи да си спомни и не може. Каза:
	— Точно така… Заведоха ме в бараката, но бих искал да зная какво е станало по-нататък? Откъде знаеш за бараката?
	— Бях от другата страна на стената, гледах. Те бяха сложили в бараката „посредник“, с който хипнотизираха! Първо вас, после шофьора ви, а после вие взехте „малкия посредник“ и заминахте. Не помните ли?
	— Не помня — рече инженерът.
	Погледът му блуждаеше по бюрото, търсеше да се закачи за нещо, да си спомни каква да е глупост, да запълни макар и с дреболия четиричасовата дупка в паметта си. Пак се изпоти, сякаш се бе къпал, но вече не говореше за „потилни“ стаи.
	— Те хипнотизират — шепнеше Стьопка. — Те вече всички, всички — и от милицията, и от пощата, и от градския съвет… Искат да изпратят сигнал по вашия телескоп до корабите си на орбита в осем часа вечерта. Наричат телескопа „насочващ“, разбирате ли? Не дърпайте!! — Прибра кутийката.
	— Какво?! — извика инженерът. — В двадесет часа?! — Най-сетне погледът му се хвана за нещо на бюрото. — Как се казваш? А-а, Степан? — Вдигна календара от бюрото, повъртя го, остави го. — Това, малкото, какво е?
	Стьопка започна да му обяснява: радиостанция, такава, която се залепва в устата, на „твърдото небце“. А с това нещо може да се хипнотизира човек, той само ще притисне ръце до сърцето си и готово! Но пак с него може да се действува и в обратна посока — ако се дръпне късото конче — и той, Стьопка, точно така бе освободил Вячеслав Борисович от хипнозата. _Те_ наричат това нещо „малък посредник“…
	Разказваше бързо, не много свързано, защото всяка секунда беше скъпа. Дяволска работа! Портнов излезе много странен човек. Като разбра, че самите пришълци никъде не са видени, изведнъж се засмя и извика:
	— Правилно! За какъв дявол да мъкнат със себе си тленните си тела из Космоса, като може да се ограничат само със съзнанието? Браво!
	Скочи, затича от прозореца към стената, пак към прозореца, почука по стъклото и промърмори с неясна интонация — нито зла, нито весела:
	— А? Проблемът за контакта! Първо ти ме повози, после аз ще те пояздя…
	— Вячеслав Борисович, по-бързо, трябва… — напомни му Стьопка.
	— Да, да, измислих нещо… — Обърна се, с един скок се озова при бюрото и със същото неразбираемо изражение на лицето погледна Стьопка. — Ще приемем, че приятелят ти не е стигнал до града. И че отговорността за съдбата на Земята се е стоварила върху нашите крехки рамене. Почини си пет минути… — И започна бързо да пише в големия бележник. — Сега ще измислим нещо интересничко за тях… Палавници! Насочващ им притрябвал… Така да се отнасят с благородния инструмент!
	Степан гледаше през рамото му. Той бързо написа отгоре на листа: „Инструкция как да се повреди телескопът“ — и веднага задраска написаното. Стьопка мислено одобри поведението му: не биваше да се говори на глас за диверсията. Ако подслушат това — няма да се размине… Сигурно вече за десети път си спомни разговора, който самият той бе подслушал, скрит под кожуха на Сур. Как изръмжа Кисельов, когато Рубченко понечи да каже нещо за телескопа: „Спомни си за разпрашителя!“
	Поклати глава. Тоя „разпрашител“ трябва да е дяволски страшно нещо — след тези думи цялата компания изплашено млъкна. Приятно му беше да си мисли, че и те се страхуват. И тогава Стьопка видя в настолния календар името си, написано с дребния, остър почерк на Портнов.
	Пишеше:
C>
	„1. Степан Сизов, 1,5 м, набит, коса — светлоруса, очи — сиви, лесно пребледнява, късо подстриган, 13–14-годишен.
	Да бъде сигурно изолиран за акселерация или +.
	2. Завърш. на подготовката 19,40.“
C$
	— Охо, моите белези — рече Стьопка. — Това сте го писали под хипноза, нали? (Инженерът си промърмори нещо неразбрано под носа.) А кръстчето за какво е?
	Писалката безшумно летеше по хартията и без да спира нейния бяг, инженерът отговори:
	— За вечна памет. Ясно ли ти е? Тогава завържи по-добре забрадката, нали си момиче… — Посочи с ръка наляво, в ъгъла.
	Ъгълът беше ограден със завеска. Вътре имаше умивалник и огледало. Стьопка въздъхна и си изплакна ръцете — прекалено мръсен беше за момиче. Избърса се със служебната кърпа и си завърза забрадката. Направи си презрителна гримаса — истинско момиче, чак да ти призлее. Обезпокоен изскочи от ъгъла, дотича до вратата… В коридора — никакво движение. Ако онези подслушват, отдавна вече щяха да са тук. А след изстрелите — положително. Впрочем „голият охлюв“ не би могъл сам да чува — за да разговарят, онези лягаха и си затваряха очите.
	Вячеслав Борисович още пишеше. От прозореца не се виждаше нищо интересно — прашните брези стояха неподвижно, а телескопът и порталът бяха от другата страна, зад ъгъла. Някаква машина монотонно чукаше. Стьопка се сети за оръжието и зареди и двата пистолета. Добави в единия липсващите два патрона, а във втория сложи цял пълнител. Поколеба се, но постави „посредника“ на бюрото. Вячеслав Борисович шумно откъсна листа от бележника и каза:
	— Дай и на мене една играчка. Благодаря. — И с отвращение пъхна пистолета в джоба си. — Страхувам се, че ще ми потрябва още преди залез слънце. „Посредника“ ли оставяш, правилно… Ето, на… — Подаде му изписания лист. — Ще го прочетеш, като излезеш от портала, на скришно място. Скрий го добре. И хайде, дим да те няма оттука. Съветвам те на първо време да пъхнеш играчката в пазвата си — в листа ще видиш докога. Седи си някъде на скрито, по-далеч оттука, не се мяркай пред очите на хората. Имаш ли часовник? Вземи този. Точен е.
	Стьопка сви рамене, но взе часовника.
	Дяволска работа! Никак не му се искаше отново да остава сам! Мрачно сгъна листа, пъхна го в деколтето на роклята. Изведнъж Портнов каза:
	— Знаеш ли кой съм аз? Надувенна жаба.
	— Какво?
	— Надута жаба, на сръбски. Съвсем забравих за Благово!
	Той радостно се усмихна и Стьопка разбра, че няма нужда да отива никъде. Честна дума, това беше чудесно!

>>	Хитрото шиваче

	Вячеслав Борисович прибираше счупения телефон и си мърмореше:
	— Хубаво е да си мравка — колективна отговорност… Тичай си по ръба на чинията и си въобразявай, че държиш курс към Полярната звезда.
	Стьопка вежливо се усмихна. Инженерът поясни:
	— Мравката се носи по кръга, а си въобразява, че тича направо. Няма да стоя в уютния кабинет — ще се разтичам… Моят номер май беше Ъгъл единадесети?
	— И какво?
	— Това, че съм от началниците. Над мене са само Линията и Точката. Разбра ли?
	— Ъхъ — каза Степан. — Точно така! Петоъгълниците не ги имат за нищо. Е, и после?
	— Ще им направим една потилна стая — рече Портнов и се наведе към бюрото. — Зоя! Зоечка! Ехо!…
	Секретарската уредба се обади:
	— Слушам, Вячеслав Борисович…
	— Зоечка, колата. Нека Леонидич само да я докара, аз ще шофирам. По-бързичко… — Отпусна копчето и намигна. — Да вървим при сантименталния боксьор, мравчице.
	— А инструкцията?
	— Дръж я за всеки случай. Отиваме при един умен човек, Стьопа. Не глава, а трактор. Двамата с него ще можем да свършим нещичко… ако е чист.
	— А защо е сантиментален боксьор?
	— Такъв си е — каза Вячеслав Борисович. — Ще го видиш. Вече три денонощия седи заключен и мисли тъжните си мисли. Физик теоретик е. Ето я колата…
	Шофьорът не забеляза Степан и започна:
	— Ъгъл единад…
	— Млък! Вие ще останете… хм… Пьотър Леонидович. Ясно ли е? Сядай, Маша! — Това на Стьопка. После отново се обърна към шофьора с висок шепот: — Вика ме Ъгъл трети…
	— Ама ще блъснете колата! — жално се усмихна шофьорът.
	— Да върви по дяволите тая каруца — отговори Портнов и много истински зацвили, преструвайки се на хипнотизиран.
	За трети път през този ден Стьопка пътуваше с кола. Вячеслав Борисович наистина беше слаб шофьор — вкопчи се в кормилото и изпъна шия. Но не блъсна колата, а доста плавно я спря пред входа на общежитието на инженерно-техническия персонал на млекозавода.
	— Кисельов живее тук — предупреди Стьопка.
	— Мислиш, че е доближил „посредника“ до ключалката на моя приятел ли?
	— М-м…
	— Ще проверим — каза Вячеслав Борисович. — Твоите подопечни различаваш ли ги на око?
	— Засега още не — каза Стьопка.
	— Прадядо му е бил от духовниците, поп — разказваше инженерът, докато се качваха по тясната стълба. — В семинарията са им давали нови фамилии, по-благозвучни…
	Вячеслав Борисович се беше поизплашил и за да си придаде малко смелост, разказваше за благозвучните фамилии. Стьопка си помисли: нищо, ще свикне. Вървеше и запомняше пътя. Отбеляза, че в общежитието има две стълби. Че освен централния вход — откъм улицата — има два входа към двора, направо от долния етаж. Че на третия етаж на много неудобно място стои червен сандък с пясък, в който, тичайки, лесно можеш да се спънеш. Ето го и петия етаж. Коридорът беше празен. В голямата кухня звънко разговаряха жени. Като размахваше кърпа за лице, притича момче с дълги футболни шорти.
	— Стая шестдесет и осем — рече Портнов. — В къщи си е.
	В ключалката се виждаше крайчето на ключа, пъхнат отвътре.
	— Почакай тук — прошепна инженерът. — И внимателно, внимателно…
	Стьопка притисна гръб към стената до вратата. Момчето с кърпата вече се бе скрило в умивалнята. Инженерът почука.
	— Благово! Отваряй, хитрото Шиваче* дошло!
	[* Буквално Портнов означава Шивачев. Прави се връзка с приказката на братя Грим „Храбрият шивач“ — б.пр.]
	Иззад вратата отговори тих бас:
	— Махай се.
	— Отваряй, ти казвам! Получихме новия „Нейчър“!
	Ключалката щракна.
	— Пак ли сензация? — попита басът.
	— Тук е красива местност — бързо проговори инженерът.
	— Какво-о? — учуди се басът. — Сла-авка, ама ти на човек не приличаш!… Влизай. Искаш ли кафе?
	Вячеслав Борисович хвана Стьопка за рамото и го блъсна през вратата покрай домакина.
	Той беше огромен, широкоплещест, много красив мъж. Голям като гардероб, целият от кафяви мускули. Бицепсите му — всеки колкото главата на Стьопка. Златна коса. Слънцето немилостиво грееше през прозореца и домакинът беше по шорти и джапанки. Със съжаление огледа Степан и тихо попита:
	— Случило ли се е нещо с нея? Пари ли ти трябват?
	— Тук е красива местност… А?
	— Какво ти става, подиграваш ли ми се?
	— Добре — рече Портнов. — Щом е така, налей ми кафенце. Това е Машенка, и на нея й налей кафенце.
	— Е, ама знаеш ли, Шиваче… Това вече на нищо не прилича!
	— Прилича, Благово — каза Вячеслав Борисович. — И сензация има. Зелените човечета са пристигнали на планетата на име Земя.

>>	Сантименталният боксьор

	Стьопка пиеше студено кафе с бисквити и слушаше.
	Отначало разбра, че учените са нарекли чуждопланетяните „зелени човечета“. Още по-рано, преди. Отдавна предполагали, че такива жители трябва да съществуват, и за по-голяма изразителност им дали това прозвище.
	После Стьопка разбра, че огромният почернял младеж се страхува — лицето му даже под загара пребледня.
	„Колко му е да се изплашиш“ — помисли си Стьопка. И тогава разговорът стана неразбираем и изглеждаше, че е тръгнал в съвсем друга посока. Благоволин попита:
	— Значи транспортират чиста информация? — Внимателно пипна „посредника“ върху масичката.
	— С някакъв субстрат. Сте… Маша казва, че това нещо е станало по-тежко, когато са ме… как да кажа?
	— Реверсирали. Много по-тежко ли?
	— Малко — рече Степан.
	Домакинът се обърна към него:
	— Аха! Малко… А в грамове?
	Стьопка сви рамене. Благоволин още един път докосна „посредника“.
	— Колко ли са вътре? Стоят си и чакат… Колко са, Шиваче?
	— Ще го отворим и ще видим — мрачно рече Вячеслав Борисович. — Ще им се порадваме.
	— Май не си струва. А ми се иска, Шиваче… Да го сложим на аналитичните везни и да дръпнем кончето…
	— Сложи го — каза Вячеслав Борисович. — Сложи го в джоба ми и повече не го пипай, познавам те аз.
	— Че кой ще стои вътре? — попита Стьопка. — Нали е хипнотизатор.
	— Наистина, кой ли ще вземе да стои вътре? — промърмори Благоволин.
	— Пришълците — сериозно обясни Вячеслав Борисович. — По-точно техните разуми, личностите им, разбираш ли? Е, съдържанието на мозъците им, ако така ти е по-ясно.
	— На кого обясняваш, Слава… Ей там има книжка с картинки, тя е точно за нейната възраст.
	— Машенка е човек и половина — рече Вячеслав Борисович. — Тя си има свои сметки със зеленичките. — И попипа драскотините по бузата си.
	— Е, нека седи тогава, щом е човек и половина… Значи транспортират чиста информация. Прав бях. Помниш ли нашия разговор за кембриджките наблюдения?
	— Митка, винаги съм те смятал за голям човек. Точно така е. Даже това, че цивилизациите с ядрена енергия не оцеляват, самоизгарят се.
	— А! И затова ли стана дума? Кога?
	— Маша, повтори — каза Портнов.
	— „Гнусно оръжие — промърмори Стьопка. — Щом тези диваци го измислят, веднага го пускат в действие и унищожават целия материал.“ А какъв е този материал? Уран ли?
	— Ние. Диваците. За тях ние сме материал. Добре. Дмитрий, какво предлагаш?
	— А гнусното оръжие ейч-бомбата ли е?
	Те изведнъж млъкнаха, сякаш се изплашиха от казаното. Портнов запуши. Ръката му с кибритената клечка трепереше. После с усилие проговори:
	— Може би. Унищожава всичко наведнъж. Но ние трябва да им попречим да се разпълзят.
	— По какъв начин?
	— Главните им сили са някъде на орбита. Мисля, че без тях Десантниците няма да мръднат от Тугарино. Ще им изпратят сигнал чрез нашия телескоп.
	— Могат и без тях. Бих обмислил тази работа по-широко. Кой може да забрани на комара да си бръмчи.
	— Нямаме време.
	— Стратегията трябва да се обмисля сериозно — рече Митя. — И в приказката комарите си бръмчали, избрали си стратегия и победили мечката… Шиваче, а защо са тръгнали из Космоса? Какво им трябва на тези Десантници? А?
	— Пренаселение, недостиг на полезни изкопаеми… Какво още?
	— Хитрото Шиваче облича пришълците в земни дрешки… По-удобно е да търсиш полезни изкопаеми на необитаеми планети. А колкото до пренаселението… Гледай сега: ако се съди по тази кутийка, „зелените човечета“ могат да свиват личността до размерите на вишна. Тогава за какъв дявол им е нужно жизнено пространство, след като в джоба ти удобно могат да се разположат десетина живи създания?
	— Инстинкт на завоеватели — рече Портнов.
	— Е, де! Нали си марксист, учил си политикономия! Инстинкти, страсти — господин Шопенхауер… Инстинктът може да бъде причина за прелетните птици, а за развитата цивилизация е нужно нещо по-сериозно. Пренаселение, пренаселение… Това вече е нещо. Работна хипотеза: пренаселили са се с мъртъвци.
	— Прекалили… — проточи Вячеслав Борисович.
	— Боже мой, толкова е просто! В джоба ти се намира апарат, който преписва от живия мозък пълната картина на съзнанието и я съхранява неограничено време. По-точно, докато се намери подходящо тяло, в което може да се пренесе това консервирано съзнание.
	Инженерът изпухтя.
	— А-а, запъшка ли… Отговорът е много прост… Да предположим, че ти си измислил това нещо… от най-хуманни подбуди, за да победиш смъртта. И после? Започват да спасяват старците и безнадеждно болните. Скриват съзнанието им в това апаратче, за да му намерят някога, по-късно свободно тяло. Например тялото на престъпник. Може да се смени личността на лудия със здрава, разбираш ли? Но какво ще стане после?
	— После ще започнат неприятностите — подхвана Вячеслав Борисович. — Престъпниците и лудите са малко. И изобщо — това не е метод.
	— А-а! Разбра ли сега? Две-три поколения са могли някак си да се оправят. Възможно е да са създали каста на безсмъртни властници, които с векове минават от едно тяло в друго. Възможно е и друго, но това не е могло да продължава дълго, защото…
	— … кръгът на посветените се е разширявал и на планетата е нараствал, запасът от безсмъртни съзнания!
	— Непоносима обстановка — приятели, роднини, най-добрите умове на планетата са скрити във „вишни“…
	— И те тръгват из Космоса за тела!
	— Като испанските колонисти за роби в Африка.
	— Стройна картина — каза Вячеслав Борисович. — Ама има още нещо: как се оправят с моралните норми? Да преселиш своя по-възрастен роднина в чуждопланетянин… По-лошо, отколкото в плъх или хиена! Според мене това е непреодолима норма…
	— А, моралът ли? — възрази Благоволин. — Моралът винаги отговаря на потребностите на обществото.
	— Вероятно е така… Това е могло да става постепенно. Намерили са на близките планети себеподобни, а после са свикнали.
	— Ето че се разбрахме. Практическите изводи ясни ли са?
	— Засега не — каза Портнов.
	— Боже мой! Даже простаците-роботърговци са се стараели да пазят „черното дърво“, тъй като живият роб е носел доход, а мъртвият — само загуба. Ако хипотезата ни е вярна, „зеленичките“ би трябвало направо да треперят за всяко тяло. За тях загубата на един роб не се изчислява в пиастри. Всеки човек, убит при нахлуването…
	— Аха! Съответствува на един собствен живот! — извика Портнов. — Затова значи минават без кръвопролитие — трябват им тела за „вишните“!
	— И ще продължават в същия дух. Да убиват — не-не, това е за друга психология… — продължи Митя. — Ако в куфара ти са затворени родителите, бабите и прапрадядовците ти, без да щеш, ще обичаш и ще пазиш такова момче като мене.
	Стьопка се засмя. В себе си беше започнал да нарича този великолепен чичко Митя.
	— Не тебе — възрази Портнов. — Твоята тленна обвивка.
	— Да приемем, че е така — съгласи се Митя. — Друго е важно. Те си имат ясен метод за завоюване: подмяна на личността. Без убийство! Изпращат срещу тях полк, те се вселяват в офицерите и — щиковете са в земята… Би трябвало да се стремят да завоюват наведнъж колкото е възможно повече хора. Затова ядреното оръжие, способно да унищожи в определен район всичко живо, за тях е неприятен сюрприз. Бум! — и всички усвоени тела загиват. Следователно би трябвало презглава да бягат от района на Тугарино. Първият извод: трябва да обкръжим Тугарино така, че муха да не може да прехвръкне…
	— Така — каза Портнов. — Така-така! А Десантниците им са малко, не им стигат даже за охраната на кораба.
	— Звезден кораб… — мечтателно проговори Митя. — Да можех поне с едно оченце… Добре. Ето какво мисля. Да ги обкръжим, да ги заплашим с бомба — само да ги заплашим. Тогава десантът ще трябва да си отиде. Но преди това ще насочи цялата армада. Да речем, направо към генералните щабове на ядрените държави.
	— Така… Първо — обкръжение; второ — заплаха… Запомних. Ако хипотезата ти е правилна…
	— Слушай — каза Митя, — психологията си е психология. Моята е една, тяхната е друга. Може всичко да е точно обратното и те мечтаят да видят мегатонни взривове, както аз — техните кораби. Но засега бих ги заплашил с тези взривове и не бих им позволил да се възползуват от телескопа за насочващ сигнал.
	— Нали точно затова съм дошъл! — викна Вячеслав Борисович.
	— „Ай ду-ду“… — пропя с бас Митя. — С един удар по седмина убивам. Имай предвид, че на тях им трябва само антената на телескопа ни. Ако се каниш да развалиш не антената, а усилвателя, в такъв случай времето за тази акция трябва да се подбере съвсем точничко. За да не успеят до осем часа да включат техния усилвател.
	— Нали затова съм дошъл! Надявах се, че ще дадеш някакъв практически съвет.
	— А, практически ли? Съобщи в Москва, в Министерството на отбраната. Без това всичко останало е безсмислено. Нека се поразмърдат, ако вече не е късно. Ако „зелените“ са се разпълзели, няма да помогне и ейч-бомб…
	След тази странна дума пак настъпи мълчание. После инженерът проговори умоляващо:
	— Митя, сам няма да се справя.
	— Не мога да ти помогна… Защо ли? Смята се, че ти си обработен, а аз не съм. Ще кажа нещо повече. — Благоволин безметежно се усмихваше. — От гледна точка на конспирацията ти май би трябвало да ме елиминираш, а?
	— Стига си дрънкал!
	— Защо? Аз съм посветен в плановете ти и ако ме обработят, така да се каже, ако ме завербуват, ще ги предупредя. Затова не искам да зная как се каниш да постъпиш. Между другото, имаш ли познат радиолюбител? Най-добре иди при него и се свържи с Москва… А пък аз…
	В очите на Вячеслав Борисович проблесна нещо и той неопределено сви рамене. А Стьопка съвсем се обърка. Току-що си седеше и с блажено чувство на успокоение гледаше гърба на Благоволин — той беше като стена, могъщ и сигурен — и изведнъж тези думи: „Би трябвало да ме елиминираш“! Ужаси се. Ето защо Вячеслав Борисович го кара да се прави пред Митя на „момиченцето Маша“… Ето защо мълчи за инструкцията, написана в кабинета… Още в началото е имал предвид, че могат да обработят Митя и той ще предупреди пришълците за специалната задача на Стьопка!
	Обърна гръб на всичко това и се замисли за своето си. Ейч-бомб… някъде го е чувал… Каква странна дума. Гледаше през прозореца и не можеше да мисли. Митя говореше:
	— Ще се помъча по-дълго да не им се мяркам пред очите.
	— Може би пистолет?
	— На тебе ти е по-нужен, Слава. Не бих могъл да стрелям по жив човек.
	— Сега би трябвало да изоставим принципите настрана.
	— А! Принципите са си мои, ако искам — ги спазвам, ако искам — не, така ли? Ех, Шиваче… Ти не се притеснявай чак толкова. Имам си план.
	— Чудесно — рече Вячеслав Борисович. — Маша, да тръгваме!
	Стьопка не се обърна, чувствуваше че трябва още да си поговорят. И наистина, Портнов веднага попита:
	— Е, какъв е планът?
	— Не е секретен. Аз вече съм предупреден, така или иначе съм информиран, до известна степен си представям схемата на въздействието им върху мозъка и ще се опитам да си премеря силите с тях.
	— Какво?!
	— Струва ми се — много меко обясни Митя, — че силен и информиран разум би трябвало да се пребори с присаденото съзнание. Те оставят някои висши области на мозъка непокътнати — наистина аз не съм специалист, но центровете на речта, писането, цялата памет… Само добавят собствената си памет.
	— И волята си — каза инженерът. — Маша, махни се най-после от тоя прозорец! А ти, Дмитрий, съвсем ненавреме си се заел с наука. Сам ли ще им отвориш вратата? За да си премерите силите?!
	— Не бързам да стана опитно зайче — рече Благоволин. — Не бързам, но и не ме е страх. И ми е чудно да слушам как един учен отъждествява научния експеримент с предателството.

>>	Пак сам

	Впоследствие Стьопка си спомни този спор и разбра, че още тогава Портнов вече всичко бе решил, но в момента беше съвсем объркан. Добре де, нека Благоволин да не ходи при телескопа — той няма „гол охлюв“ и личен номер и охраната ще го пипне още на портала. Но от друга страна, никак не е приятелски да оставя Портнов сам. Колкото до идеята му — да надвие „хипнозата“, — Стьопка, разбира се, се съмняваше. Сурен Давидович не можа да я надвие… Степан гледаше към улицата и човъркаше с нокът боята на перваза.
	Изсъскаха гуми. Пред общежитието бавно приближи и спря зелен ГАЗ–69. Слязоха двама и тръгнаха към входа.
	Вероятно тилът на Стьопка бе настръхнал — Благоволин в миг се озова до прозореца, погледна и нареди с твърд шепот:
	— По дясната стълба, през задния вход и на двора!
	Стьопка и Портнов изскочиха в коридора. Веднага щракна ключалката и зад вратата нещо затрополя и заскърца.
	— Мести шкафа — прошепна Вячеслав Борисович и тихо се придвижиха по хладния коридор към дясната стълба.
	На площадката Степан каза: „Ако има нещо, ще свирна“ и затича напред. Качиха се в колата, без да се срещнат с ония двамата. Вячеслав Борисович включи двигателя и потегли рязко, като с тласъци превключваше скоростите. Сви по улица „Ленин“ и уморено проговори:
	— Ще слезеш на завоя при совхоза. Тръгни към високоволтовата линия, там прочети инструкцията и действувай.
	— Нека с вас — замоли се Степан и провери дали пистолетът е в пазвата му.
	— Не може с мене.
	— Вие ще развалите ли този… усилвател?
	— Сега вече в апаратната и мишка не може да се промъкне. — Инженерът се огледа и колата тръгна накриво. — А, по дяволите! Наистина трябваше да го…
	— В никакъв случай — рече Стьопка.
	— Не зная. Подсказа ми една добра мисъл… Не зная… Слушай, Стьопка, ако ме срещнеш — бягай. Гледай да не ми се мяркаш пред очите дори повече, отколкото на другите.
	— Защо?
	— Ако отново ме обработят, аз самият ще те предам.
	Колата отново зави. Стьопка попита:
	— А той защо е „сантиментален боксьор“?
	— Той е добър човек — с мъка каза Портнов. — Много добър. Не би могъл дори да удари човек, какво остава да убие. Спирам. Стигнахме.
	„Ехе, такъв чичко, отгоре на това боксьор, пък не можел да удари човек — как ли не!“ — помисли си Степан и тъй като му се искаше да вярва, че вече ги преследват и няма да има закога да спират, ами двамата с инженера трябва да хвърчат към телескопа и там да ги „подредят“, бавно попита:
	— А кой е този ейч-бомб?
	— Водородна бомба на английски — рече инженерът и натисна спирачката.
	Стьопка сви глава в раменете си.
	— Хайде, върви. Върви спокойно, аз на всяка цена — на всяка, разбираш ли? — ще издържа, а ти действувай спокойно. И се пази, всичко зависи от тебе.
	— Не отивайте там! Защо отивате?
	— За да ги заблудя. Благоволин не знае за тебе, а пък мене ще ме търсят. И във всички случаи ще ме намерят. Сбогом.
	Млясна Стьопка по челото и го изблъска от колата, викна:
	— Ще се опитам да ги изпреваря! — И замина. На завоя се поднесе наляво, моторът изрева и Степан отново остана сам.

>>	Сурен Давидович

	А през това време аз, Альошка Соколов, си седях до Сурен Давидович върху опорната плоча на зеленото нещо, което приличаше на огромна преобърната запушалка на гарафа. Седях отдясно на Сур, а отляво се бе настанил дебелият заек. Той седеше с необикновено независим, даже като че ли наперен вид и така си бе опънал задните лапи, че стърчаха далеч напред и малко нагоре. Никога не бих могъл да си представя, че зайците могат да седят по такъв начин! Видът му ме порази много повече от невидимата ограда около „зоната на кораба“. Повече от здравото, леко дишане на Сур. Сигурно от търчането ми се беше замътил мозъкът или нещо от този род — блещих се срещу заека, докато най-после съобразих защо седи така, господарски изтегнал задните си крака. Питомните и дивите зайци винаги седят със свити задни крака, нали така? Защото се страхуват. Винаги са готови да скочат и да хукнат, а за да скочат веднага, трябва да държат задните си крака свити. Обяснявам объркано. Това дори не може да се обясни. Ако до мене не беше Сур, щях да се изплаша от тоя заек.
	Сега не ме беше страх от нищо.
	Сурен Давидович се намери! Онези не бяха го убили, а той ги беше надхитрил и се бе промъкнал в тяхната „зона“! Бях готов да замъркам като сит котарак. Знаех си аз — никакви пришълци не могат да се справят с нашия Сурен Давидович!
	Сур мълчеше и поглеждаше ту към мене, ту към заека. Понякога размахваше ръце, сякаш разговаряше, а заекът местеше ушите си и мърдаше нос.
	Разберете, аз нищо не знаех — заминах с докторката, изпратих я до Берьозовое и сега се връщах. Нищо не знаех, нищо! Усмихвах се и мърках. После казах:
	— Сурен Давидович, астмата ви май е минала? И как успяхте да се промъкнете тук?
	Кой знае защо, заекът подскочи.
	— Кажи, ако обичаш, ти как се промъкна тук? — неприветливо ми отвърна Сур. — Откъде взе микрофона? Къде ти е микрофонът, кажи?
	— В устата. Да го извадя ли? — Разбрах, че така нарича „голия охлюв“.
	— Моля ти се, не го вади. Няма какво да го вадиш сега. Как се нарече пред селектора?
	— Пред кой селектор? — учудих се аз. — Който говореше с гласа на Нелка ли? А-а, казах Триъгълник единадесети. Сгрешил ли съм?
	Погледна ме странно, намръщено и притвори очи. А аз сякаш за миг дойдох на себе си и видях лицето му не такова, каквото бях свикнал, та затова сега се мъчех да го виждам същото, а такова, каквото бе станало: тясно, твърдо, обветрено. Тясно като брадва.
	Устата му се чернееше между хлътналите бузи, разсичайки лицето наполовина.
	Сърцето ми се обърна. „Не може да бъде, това не може да бъде!! Не, чувате ли, това не може да бъ-ъ-де!“ — започна нещо да вие вътре в мене. Виеше и нареждаше: „Не може да бъде. Сур е надхитрил онези. Той е стар войник. Той ги е надхитрил. Астмата му е минала като през време на войната — той казваше, че на фронта не боледуват.“
	Опомних се, но ми се струваше, че сънувам. Защото седяхме тихо, мълчаливо върху кръглата грапава опора на странното съоръжение, което сигурно беше корабът на пришълците. Беше светло, но слънцето не се показваше. Дърветата, корабът, самите ние нямахме сенки. Пак погледнах нагоре и пак не видях небето, стените на оврага се бяха затворили над главата ми, много високо, в полумъгла, размито. В жълтата слънчева светлина, която сияеше някъде отвън. Беше много светло, сякаш около нас се бе затворил балон, излъчващ светлина.
	Сур отвори очи:
	— Альоша… Чуй разговора ни: Деветоъгълник двеста осемдесет и първи се изказва много интересно по твой адрес. Няма от какво да се страхуваш. Взех те под своя опека. Слушай.
	„Микрофонът“ гъделичкащо запищя в устата ми с гласа на Сурен Давидович:
	„Деветоъгълник, какво каза за детето?“
	„Защо да не го пречукаме? — отговори гласът на Нелка. — Имаме сума грижи, а ти се занимаваш с него. Пречукай го, Квадрат сто и трети!“
	Гласът на Сур сърдито се скара:
	„Как смееш да говориш за убийство?! Взех детето за обучение! Я ми кажи не е ли време да патрулираш?“
	Селекторът изруга. Никога не бих могъл да си помисля, че Нелка знае такива думи. Заекът подскочи. „Ама вие, висшите разряди, все глупости говорите — пищеше Нелка. — Голям майтап е с вас! Да беше се захванал с работа, Четириъгълник!“
	Сур каза на глас:
	— Отвратителен преводач! Жаргон, ругатни… Альоша, на тебе хареса ли ти Деветоъгълника? — И погъделичка заека по корема.
	Заекът недоволно се дръпна и седна като пънче.
	Зяпнах:
	— Той ли е Деветоъгълника?! Те и зайци ли хипнотизират?
	— Станал си съвсем несхватлив — сухо рече Сур. — Не ги хипнотизират. В него е прехвърлен Десантник.
	— Сурен Давидович, какъв Десантник? Той е заек, вижте!
	— Десантник е. Този, който слиза пръв на чуждите планети.
	Стиснах очи, помъчих се да се събудя, промърморих:
	— Слиза на чужди планети. Значи, такива били — като нашите зайци…
	Изведнъж Сур дървено се засмя. И разбрах, че и той също като този нещастен заек си въобразява, че е Десантник. Не той бе надхитрил пришълците, те го бяха насвили.
	Започнах да се клатя настрани и да се щипя по прасците, за да се събудя. По микрофона запищя гласът на Сур: „Деветоъгълник, запомни! Когато пускат вода от очите си, хората изразяват огорчение…“
	Добре ме познаваше. От подигравката така се вбесих, че не улучих заека с крак, той весело отскочи, а аз закрещях:
	— Сурен! Давидович!! Те са ви хипнотизирали-и! Не им се давайте!!
	Той рече:
	— Изтрий си сълзите.
	Изтрих ги. И пак закрещях.
	— Не им се давайте! Въшливи зайци!
	Тогава каза почти с предишния си глас:
	— Горе главата, гвардия! Та ти си смело момче. Каква е тая истерия? Нали видя, че гарантирах за тебе, а ти пак с твоите глупости за хипноза. Каква ти хипноза?
	Укротих се.
	— Виждаш ли, и ти не го разбираш. Поговори поне с Деветоъгълника и прецени: възможно ли е чрез хипноза да се научи заек да разговаря разумно? Между другото, когато искаш да говориш, натисни микрофона с език към небцето и разговаряй, без да си отваряш устата. Бързо ще се научиш.
	— Не желая да се научавам. Не съм заек, човек съм! А те са фашисти, те са по-лоши и от фашистите, защото се преструват и се крият, а карат хората да вършат подлости вместо тях!
	Той разсеяно-търпеливо кимаше, докато аз виках.
	— Каза ли всичко? Каза. Альоша, обяснявам: никой не се преструва. Пришълците не се крият. И аз, и този заек — доста едър, но обикновен заек, — и двамата сме именно пришълци, както ти се изразяваш. Не се тръшкай. Постарай се да разбереш. Ние долетяхме на Земята с този кораб.
	— Това е лъжа, лъжа! — извиках и ме задуши. — Лъ-жа-а!…
	„А-а-а!“ — отвърна ми ехото и се запремята. Викът се носеше наоколо, отеквайки по стените на балона.
	— Заекът е дре-есиран — промълвих. — А вие сте бо-ле-ен… — Кой знае защо, започнах да заеквам. На буквата „е“.
	— Поеми три пъти дълбоко въздух и тръсни глава — каза Сурен Давидович. — Време е Деветоъгълника да отиде да патрулира, а ти засега си почини.
	Видях как Деветоъгълника хукна да патрулира: скачаше малко на една страна, изнасяйки задните си лапи пред главата, и любопитно бляскаше с опуленото си око. На височината се скри, после вече на върха подскочи право нагоре и изчезна. И тогава пред очите ми притъмня, всичко изчезна, сви се в една точка. Дойдох на себе си легнал на влажния пясък в оврага, а до мене беше клекнал Сур.

>>	Пришълците

	Седнах. Сурен Давидович внимателно прибираше в джоба на якето си малка зелена кутийка. Прибра я, затвори ципа и попита:
	— Кажи ми, самочувствието ти по-добро ли е? (Кимнах: по-добро е.) Прекрасно! Мисля ти доброто, а сега пред тебе се откриват блестящи възможности…
	Отново кимнах. Чувствувах се тромав и спокоен като гипсова статуя, от тия, които ги поставят по парковете. Сурен Давидович забеляза това и плесна с длани — сигурен признак на удоволствие.
	— Кажи, разбра ли за пришълците?
	— Не разбрах.
	— Пак ли не разбра! Питай, ще ти обясня… Не разбрал! — Сви рамене.
	— Ама така де — рекох. — Ако аз си измисля, че не съм аз, а някакъв киноартист или Петър Първи, и вие няма да разберете.
	Тогава ми обясни всичко. Е, вие го знаете. Как са измислили машинките за записване на съзнанието и те станали безсмъртни, а пък телата им умирали. И затова тръгнали из Космоса за тела. Той каза, че корабът на Десантниците е съвсем малък. В него се събират няколкостотин кристални записа с размерите на едрокалибрен куршум. А в големите кораби за преселниците се събират по няколко милиона и такива кораби ще кацнат на Земята. Те вече много пъти са правили така — завземали са чужди планети. Без нито един изстрел. Просто прехвърлят във всеки „дивак“ съзнанието на някого от своите. За Земята са приготвени точно три милиарда кристални записа. Според количеството на хората.
	Не бъркайте моите приключения с тези на Стьопка. Той вече е знаел за „вишничките“, а аз — не. Сурен Давидович ги наричаше „Мислещи“. Говореше ли, говореше… Може би пришълецът, който беше в неговия мозък, искаше да излее душата си. Слушах го и ужасяващо ясно си представях зелените кораби, летящи в черната пустош. Не като десантния — огромни. Те се разпръсват по цялата Галактика, без екипажи, без запаси от вода и храна. Даже без оръжие. Само Десантниците имат оръжие. А големите кораби се движели, натъпкани с кристални записи, с тези „Мислещи“, като мухи, носещи милиони яйчица. Корабът на Десантниците намирал за тях подходяща планета, кацал и изхвърлял „посредник“. Разбирате ли? Няма даже кой да излезе навън. Излитал робот и оставял замаскиран „посредник“ близо до кораба. При нас го бяха замаскирали като пън. И първият, който случайно се приближи до него, става първият пришълец. Като този нещастен заек. Той просто доскачал до „посредника“ и — хоп! — прехвърлили в него кристален запис на Десантник от девети разряд. Той станал един от Деветоъгълниците. И на разсъмване на пъна се натъкнал Федя Китариста.
	„Така е било винаги и навсякъде — чувах аз странната, слята реч. — Хилядолетия ние вървим из Космоса. Стотици, стотици, стотици планети!“
	После замълча, а аз седях свит и ми беше много студено. Тръпките изтичаха от мене с горещия, застоял въздух на оврага. Знаех, че наоколо е топло, усещах топлата, твърда повърхност, на която седях, и топлия, плътен пясък под краката си, и горещината, която излъчваше корабът. Но замръзвах. Пред очите ми беше черният, огромен, леден Космос и в него — уверено пълзящите светлини на корабите. С труд размърдах устни:
	— Какъв е вашият истински вид?
	Той каза:
	— Няма да разбереш. Няма „истински“.
	Свих рамене и попитах:
	— Как се казвате?
	— Квадрат сто и трети. Десантниците имат такива имена. „Квадрат“ значи, че аз съм Десантник от четвърти разряд. „Сто и трети“ е номерът ми в разряда. Квадрат сто и трети.
	— А нямате ли истинско име?
	— Ние служим на Пътя. Нашата работа е да подготвяме плацдарм за големите кораби. Те идват, ние си отиваме. Петстотинте, седемстотинте тела, които временно заемаме, се освобождават и се заемат от преселниците. Ние продължаваме, кацаме на друга планета, с други езици, на които не може да се произнесе име, присъщо на предишната планета…
	— Чакайте — рекох. — Вие какво, нямате ли си свой език? Имате? А как се казвате на вашия език?
	— Квадрат сто и трети. Нали ти обяснявам: аз съм Десантник. Ние нямаме истински имена.
	— Чакайте… И на вашата планета ли?
	Той прегракнало се разсмя.
	— През нощта погледни нагоре. Избери коя да е звезда и ни кажи: „Това е вашето слънце!“ Ще ти отговорим: „Може би.“
	Кой знае защо, кимнах, макар да не разбрах думите му. После все пак попитах защо всяка звезда може да бъде тяхното слънце.
	— Ние не знаем откъде е започнал Пътя — отговори той.
	— Не знаете? Как може?
	— Космосът е огромен. Пътя е започнал, когато звездите са били други. Пътя ни повелява да гледаме напред.
	Говореше равнодушно, сякаш за изпаднала от скъсания му джоб монетка, и това ме порази. По-силно от всичко друго. Получих мащаб за сравнение: планетата е по-евтина от монетка! А аз? Сигурно съм като гъсеница под краката им. Ако поискат, ще ме махнат от пътя си, ако поискат, ще ме смачкат. И даже не защото са поискали, а защото просто не са ме забелязали. Освен ако им потрябва тялото ми за някой Мислещ.
	Млъкнах. Ако щете, на парчета ме нарежете, ама ще мълча и във всички случаи ще избягам. А ако завладеете цялата Земя, ще избягам на края на света и няма да ме намерите.
	Така реших и се обърнах с гръб към Квадрат сто и трети. Вече не го наричах Сурен Давидович. Баста.
	Той заговори отново — аз мълчах. Но тогава дотърча заекът-Деветоъгълник, врещейки с Нелкиния глас:
	— Гадно, гадно куче! Прекалено много си въобразяваш! _Уф!_ Квадрат сто и трети, то се мотае при входа.
	Квадрата бързо тръгна нагоре. Изчаках минутка. Заекът отново се беше вторачил в мене и подскачаше. А като станах и опитах да си отида, корабът ме заслепи с лъча. Заекът предупреди:
	— Я стой мирно, пале… Лъчеметът и въглен няма да остави от тебе…
	Седнах и за всеки случай притиснах гръб до кораба — дотам лъчът не стигаше… Помнех, че Деветоъгълника предлагаше да ме пречукат. Все пак исках да остана жив и да се измъкна оттук.
	А заекът тресеше уши — смееше се.
	… Замижах и си представих, че спя, легнал в собственото си легло до отворения прозорец. Сега ще звънне будилникът, ще се събудя, мама ще ми даде да закуся. Ще отида на училище, като по пътя ще се оглеждам за Степан, а на стъпалата на универмага няма да има никого и днешният ден по нищо няма да се различава от всички други пролетни дни.
	— Кучето си отиде — рече заекът. — Квадрат сто и трети се връща. — Подскочи няколко пъти, все по-високо и по-високо и започна да обяснява колко страшно било кучето.
	Разбира се, нищо не грееше от породи. Според описанието излизаше, че е било дог. Огромно, с къса козина, светлосиво. Муцуната му квадратна, тъпа. Дълга опашка, голо като змия — на това място заекът потрепери. Злорадо го попитах:
	— Страх ли те е от кучета, гаднярче?
	Върна се Квадрат сто и трети, изгони заека да патрулира. А на мене ми нареди:
	— Альоша, микрофона ти! — И си подложи ръката. Изплюх „голия охлюв“. Квадрат сто и трети небрежно го пусна в джоба си и тръгна след заека. Не можех да избягам, точно затова ми бяха взели онова нещо — то служеше за пропуск в „зоната“. Останах си в проклетия балон и можех да си мълча колкото си искам.

>>	Разпитът

	Пълзешком се отдалечих от кораба, скрих се зад покритите с мъх буци до склона и там си лежах. Чух как се върна Квадрат сто и трети. После ухото ми, притиснато до земята, долови нечии чужди стъпки. Те ситно изтропаха по склона и затихнаха наблизо. А тялото ми отказваше да се движи. Клепачите ми не искаха да се вдигат… Решавайте си проблемите без мене, аз ще си полежа, тук е меко. В света има два милиарда възрастни. Какво сте се захванали с мене, защо аз трябва да си блъскам главата и къде е казано, че едно хлапе на тази огромна Земя е длъжно и трябва? Имате си армии, ракети. Пуснете някоя ракета насам и нека всичко свърши, съгласен съм. Не искам да ставам.
	… Отново стъпки. Нещо тежко се удари в земята. После гласове. Пак Кисельов — Ъгъл трети! Говореше някъде наблизо…
	Нека. Не ме засяга. Не искам да слушам разговорите им. Сам съм, още нямам и четиринадесет — съпротивлявах се аз. И изведнъж над парка загърмя самолетен мотор. Звукът приближаваше, стана много силен, загърмя и отмина.
	— Размърдаха се…
	Това го рече някакъв набит човек, белокос, важен. Не бях го виждал в Тугарино. Той седеше на опората на кораба, издърпал скъпите си сиви панталони на коленете, а сакото си държеше в ръка. До него се бе настанил Федя Китариста. Като въртеше глава — изглежда, шнурът на бластера му пречеше, — проговори:
	— Още деветдесет и пет минути. Ще се наложи ли да се бием, Линия осемнадесета?
	Белокосият бавно отговори:
	— Ако службата наложи, ще предприемем мерки. Ще решим въпроса. — Издаде напред устни и косо погледна Кисельов. — Как е самочувствието, а, Ъгъл първи?
	Помислих, че Линията е голям началник при Десантниците и затова им бърка имената. Например нашият завуч винаги се старае да нарича учениците по име и винаги бърка. Но Кисельов не поправи белокосия. Сви рамене и започна да отърсва пясъка от панталона и ризата си.
	— Да-а, голяма каша забърка, Ъгъл трети, голяма… — рече белокосият.
	— Отличен, проверен Десантник — застъпи се Кисельов. — Това е от обстановката! Абсолютно!
	— Адвокати не ми трябват, Ъгъл първи — рече белокосият. — Изтичане на информация — той сви дебелия си пръст, — загуба на оръжие и освен това историята с Портнов. Малко е! Охо-хо… И за по-малко са изпращали Десантници в разпрашителя!
	Замигах. Изтичане на информация — ясно, Анна Егоровна е стигнала до района. Ето защо летят самолети, уру-ру! Оръжието — също ясно. Бластерът, който откарахме от сутерена и който сега е пред самия вход на „зоната“. Някаква си „история с Портнов“, която не ме интересуваше. Но защо Кисельов си е сменил номера?…
	Погледнах го още как чисти пясъка от лявата си страна и едва не се разкисках. „Ето какво се е ударило в земята, докато лежах. Кисельов е паднал, когато са сменяли в него Мислещия… А-а, ама май вие се размърдахте, гадове! Сменили сте Ъгъл трети. Каша бил забъркал, казвате?“
	— Ти не се паникьосвай — говореше белокосият. Засега сме на висота, на висота сме… Пък и Ъгъл трети не правеше само грешки. Ето, да речем, подбра подходящо тяло за мене — добре осведомен екземпляр.
	— Ъгъл трети е проверен Десантник — отново рече Кисельов. — Внимание, чинии!
	Заослушваха се, опънали шии. Кимнаха си един на друг и тичешком се отдръпнаха на няколко крачки, като едва не ме настъпиха. Аз упорито лежах.
	Корабът високо забръмча и се издигна над пясъка. Видях кръглата следа от опората върху пясъка. Той бързо изсветляваше — попиваше водата, изцедена на повърхността от тежестта на кораба. Б-жих-х!… Заоблено, плоско, шарено тяло се измъкна изпод плочата и се понесе към зенита. Отгоре нещо силно хлопна, показа се парченце синьо небе и пелената, която покриваше зоната, отново се затвори. А корабът вече си стоеше на мястото. След две-три секунди всичко се повтори: корабът се повдигна, излетя шареното нещо, корабът се спусна. Когато със съскане се понесе третото нещо, Кисельов затвори очи и се ослуша. Доложи:
	— Линия осемнадесета, Изчислителя още мисли.
	Оня важно отговори:
	— Добре! Засега ще си поговорим с този, да-а… — И посочи към мене.
	— Момченце, стани! — нареди ми Кисельов.
	— Е, какво? — промърморих аз и седнах, като си свих краката.
	Те двамата седяха на опората на кораба, а аз — върху една буца пръст на пет-шест крачки от тях.
	Белокосият наставнически заговори:
	— Изчислителя обмисли съдбата ти. Реши да те помилва, м-да… Ще стоиш тук. Ако има нещо — ще те изгорим. Разбра ли?
	Не отговорих. Белокосият тежко се наведе към мене:
	— Виж какво, Алексей. Къде хвърли оръжието? Не се преструвай, не е голяма работа. Ако се инатиш, ще прехвърлим в тебе Десантник. И той ще каже всичко вместо тебе, така че по-добре сам оправдавай оказаното ти доверие.
	— Не съм ви молил да ми се доверявате…
	Кой знае защо, останаха много доволни от отговора ми. Захилиха се. Кисельов каза нещо одобрително по повод психиката ми. И пак споменаха думата „комонс“, която вече бях чул, докато лежах в мъха. Китариста каза, че май не съм комонс, а нещо друго. И аз се опитах да се усмихна. Тарикатски се изплюх в пясъка, сякаш съм много поласкан от разговора им, само че не искам да го покажа. А всъщност изведнъж разбрах, че те могат да прехвърлят в мене „копие“ завинаги. По-рано не мислех за това. Не вярвах. Е, нали знаете, не вярваш, че ще умреш, макар всички хора да умират…
	Пак се изплюх и точно в секундата, когато беше необходимо, казах:
	— Вашето оръжие го изгубих някъде тук, наблизо.
	Отговори ми белокосият:
	— М-да… Деветоъгълника те е видял да тичаш с него. Къде точно?
	— Не забелязах — свих рамене. — Голямо тичане му ударих, нали знаете. Сигурно наблизо, край входа.
	— И това го знаем…
	— Като знаете, тогава защо питате?
	Още веднъж се спогледаха. Повярваха, че казвам истината.
	… Действително съвсем малко излъгах. Помнех храста, под който остана бластерът в кафявия калъф за чертежи. До самия вход. Като са се захванали да го търсят, как не са го намерили?
	Самолетът затрещя още веднъж. Само че мина малко по-настрани. И двамата не му обърнаха никакво внимание, сякаш си беше в реда на нещата. Белокосият измърмори: „Изчислителя“ — и затвори очи. После Кисельов го вдигна и го отнесе настрани от кораба. Тогава върху ръката на белокосия блесна часовник. Видях стрелките — седем без двадесет. От началото на разговора ни бяха минали петнадесетина минути. Тоест оставаха осемдесет минути до момента, когато ще им се „наложи да се бият“.
	Направих глупашка физиономия и попитах:
	— Фьодор, Фьодор… Какво ще има в осем часа?
	— Млък! Ще си изработиш ти някое бонбонче…
	Белокосият отвори очи и изкомандува:
	— Край совхоза каца още един хеликоптер! Видео-връзка!

>>	Полковник Ганин

	Фьодор претича до кораба, махна с ръка и на около метър от земята в матовата зелена повърхност се отвори кръгъл люк. Безшумно, като голямо кръгло око с кръгла кафява зеница, само че отначало тая зеница я нямаше, а после изплува от тъмнината и като се поклащаше, спря в средата на „окото“. Отстъпих, спънах се в буцата, а Десантниците, обратно, се приближиха до кораба и се наведоха да гледат.
	В зеницата нещо се въртеше, мигаше… Винтът на хеликоптера, ето какво! В люка на кораба се поклащаше телевизионен екран със странен червеникавокафяв цвят. Върху него много добре се различаваше малко хеликоптерче — червената звезда изглеждаше черна — и между главите на Десантниците видях на екрана как се отвори вратата на кабината и някакъв човек скочи на земята. Телевизорът примига и показа човека в едър план. Беше с военна фуражка.
	— Полковник Ганин от окръга. Няма начин, сигурно е парламентьор — определи белокосият. — Дай звук.
	От кораба се чу съскане. В този миг полковникът се хвана за сърцето и промърмори:
	— Тук е красива местност.
	Парламентьор ли? Прилича на военен посланик… Само че вече не беше парламентьор — бяха прехвърлили в него Мислещ. Усмихна се и попита:
	— Ти ли си Линия шеста?
	Друг глас рече:
	— Аз съм Линия шеста. Докладвай защо си изпратен. Два разряда ни слушат.
	Като гледаше към някого, невидим зад рамката на екрана, полковникът каза:
	— Изпратен съм с ултиматум. От момента на приземяването на хеликоптера ни се дават шестдесет минути за евакуация. Гарантира ни се безопасност на летателните средства в пределите на заявения от нас коридор за излитане.
	— А след срока на ултиматума?
	— Ядрена атака.
	— Да не е блъф?
	— Не мога да зная. Вероятно не. Настроението е потиснато. Около района се разполага авиодесантна дивизия. Придадена е и част за радиационна защита.
	— Откъде имат информацията?
	— Получи се радиограма от телескопа.
	Белокосият каза на Кисельов:
	— Ето ти го твоя Портнов…
	Гласът зад екрана попита:
	— Имат ли информация за часа на сигнала?
	— Не мога да зная. Не съм запознат със съдържанието на радиограмата.
	— Твоето лично мнение за плана на действие?
	— Да се поискат деветдесет минути за евакуация. Да се насочат корабите към Москва, Вашингтон, Ню Йорк, Лондон, Париж, към всички ядрени щабове. Демонстративно да се изтегли десантният кораб, като им се съобщят координатите на коридора за излитане. Разбира се, да се оставят резиденти. Край.
	— Ще успеем ли за петдесет и пет минути да предадем насочването?
	— Те ще се съгласят на деветдесет минути. На съвет?
	Скърцащ, нежив глас извика:
	— Трите разряда на съвет! При Изчислителя!
	Видях как раменете на белокосия и Кисельов се отпуснаха, екранът потъмня, сърцето ми биеше силно, болезнено и лицето ми бе изтръпнало. После белокосият рече:
	— Точно така, правилно решение! — И екранът пак светна.

>>	Засечка

	Приближих се. Фьодор и белокосият стояха на разстояние един от друг, наведени, за да виждат по-добре екрана. Не ми обръщаха никакво внимание. Сякаш изобщо не съществувах. Осмелих се и застанах помежду им — малко наведен, като тях. Разбира се, не можех да проумея истинския смисъл на тяхната небрежност. Защо водеха пред мене секретни разговори? Честно казано, мислех си — ще ме убият, за да не раздрънкам тайните им. И не се страхувах. Прекалено бях уморен. Мътната зелена повърхност на кораба, кафявите фигурки върху екрана трепереха и се размазваха, но аз гледах. Екранът показваше част от поляната, на която бе кацнал хеликоптерът. Винтовете му лениво се въртяха, някой надничаше от отворената врата, а край полковник Ганин се бе събрала цяла тълпа.
	— Е, е! По-внимателно! — рече белокосият. Правеха нещо с полковника. Помислих, че окончателно го хипнотизират, но веднага видях, че съвсем не го хипнотизират, ами му дават същите правоъгълни кутийки, каквато видях тук у бившия Сурен Давидович. Всичко останало в изображението беше кафяво, а кутийките светеха зелено. Полковникът ги сложи в горните джобове на куртката си. Майорът, който посрещна Ганин, попита:
	— Ще ти стигнат ли два посредника? Вземи и трети.
	— В ръце ли да го нося! — възрази Ганин.
	— Наблюдават ни внимателно — рече вторият. — Дали не са заподозрели нещо? — Говореше за хората от хеликоптера. От отворената врата надничаха вече двама.
	— Нямам представа — каза Ганин.
	— Действувай с „посредника“ направо от джоба. Извади конците!…
	Ганин рече:
	— Слушам, Линия шеста! — Козирува и със строева крачка тръгна към хеликоптера, към спуснатата от борда стълбичка.
	А в хеликоптера се раздвижиха по свой начин. Единият от наблюдателите започна да гледа нагоре, а другият се скри и вместо него се появи нов — без униформа и с пистолет в ръка.
	Фьодор изруга. Белокосият също. Човекът с пистолета се подаде от вратата и извика:
	— Полковник Ганин! Останете на мястото си.
	Полковникът спря.
	— Другарю полковник, моля да доложите отговора им.
	— Искат деветдесет минути за евакуация — нетърпеливо каза Ганин. — Какво има, капитане?
	— Наредено е да останете тук. Да наблюдавате евакуирането — бързо изрече капитанът и затвори вратата.
	Винтът изфуча. Издуха фуражката на полковник Ганин, хеликоптерът подскочи нагоре и екранът веднага изгасна. Фьодор злобно се изплю. Линията и той се втренчиха един в друг. После с еднакъв жест изплюха „микрофоните“ в дланите си. Отдалечих се — за всеки случай.
	— Какво ще кажете? — изпъшка белокосият.
	— Един на нула за тях — рече Китариста. — Слушай, Линия, това не може да бъде! Не може! Да предположим, че Портнов е съобщил за прехвърлянето на Мислещите. И за какво още…
	— И за изпращането на резидент с „посредници“, а?
	— И аз така казвам! Но откъде са могли да разберат? Виж, всичко е като по ноти: обкръжават градчето, готвят бомбардировка и тоя — Китариста заби пръст в екрана, — тоя го пращат на кино.
	— Мислиш, че отнякъде изтича ли? — попита белокосият.
	— Да.
	— Мислиш… Ъ-ъ… Затворените?
	— Да! Длъжен си да докладваш на Изчислителя, Линия осемнадесета…
	— Глупа-ак! — лениво проточи белокосият. — В Изчислителя сега има шест Линии; да не мислиш, че са по-прости от тебе? Като излезем на маршрута, ще тръснем една обща проверка на всички Десантници. Сега, все едно, не можеш да ги провериш, операцията върви… Сега задачата е да предадем насочването.
	Жадно ги слушах. Ето какво било! Искали са да изпратят Ганин като постоянен шпионин, резидент… И при това с „посредници“. Да превърне в пришълци и други хора. „Засечка, засечка!“ — злорадо си мислех аз. И вече не се чувствувах самотен, изоставен, не! Сигурно тези мисли са изменили нещо в израза ми. Белокосият ме показа:
	— Я го виж, направо ще ни изяде с очи… Не търси сложни причини. Ъгъл. Всички причини са прости. При Портнов е ходило някакво момиченце, още не са го открили… А, ето го и Квадрата!
	Отгоре слизаше Квадрат сто и трети.
	— Кучето е отнесло оръжието — докладва той. — Песът на Ема Бистрова, Ъгъла я познава. (Кисельов кимна.) Преди около час е подгонил Деветоъгълника, пред входа на „зоната“ е взел калъфа с оръжието и го отнесъл.
	— Изпрати ли чиния?
	— Направено е, Линия осемнадесета. Жената и кучето са открити при совхоза, оръжието не е с тях. Сега ще ги поеме Шестоъгълник петдесет и девети с „посредник“. След десетина минути ще разберем всичко за оръжието. Дадох нареждане Десантника да остане в кучето, да достави оръжието при насочващия и да се включи там в охраната.
	— Одобрявам — каза белокосият. — Ъгъл, тръгваме! Пали вършачката си. (Кисельов се обърна и затича по склона.) Квадрат, въпросът с малкия е решен положително. Изпълнявай. Данните са добри, преди старта всичко да е наред, внимавай! — С тези думи изчезна и веднага се чу глухото ръмжене на мотоциклет. Заминаха.

>>	Квадрат сто и трети

	Изобщо аз съм си пихтия. Така ме нарича Стьопка и е прав. В такъв смисъл, че когато трябва да действувам решително, аз се обърквам. Чудно, как тази сутрин ми стигна куражът да тръгна след Китариста — ама тогава прекалено много ме беше загризало любопитството. А сега, като видях за втори път бившия Сурен Давидович, с мене се случи нещо странно. Направо побеснях — сърцето ми биеше като парен чук, лицето ми изтръпваше все повече и ненавиждах всички Десантници. Даже нещастния полковник Ганин, който абсолютно за нищо не беше виновен, когото честно бяха изпратили като военен посланик да предаде честно предупреждение. И от ненавист станах хитър и бърз. А, значи не ви стига, дето завладявате света! Отгоре на всичко и моя въпрос сте го „решили положително“ и ви харесват данните ми…
	Не! Твърдо знаех: по-скоро ще си разбия главата в проклетия им кораб, но няма да позволя да направят нещо с мене! Като куче усещах, че искат да ми направят нещо лошо. Подушвах, че единственото спасение е да се държа колкото е възможно по-далеч от „посредниците“. Бяхме се нагледали със Стьопка как действуват тези „посредници“, така че със сигурност знаех: действуват на разстояние не по-голямо от няколко крачки. „От корабния бластер не можеш да избягаш“ — помислих си и си отговорих на глас:
	— А, много важно, нека ме изгори…
	— Ти какво? — с кротък глас попита Квадрат сто и трети.
	Изглеждаше като Сурен Давидович и говореше като Сурен Давидович, но когато тръгна към мене, отскочих настрани. Само изтървах:
	— Какво искате да правите с мене?
	Той всичко разбираше. Винаги и навсякъде бе разбирал всичко до край и сега естествено бе надушил плана ми — да стоя далеч от него. Затова седна върху опората на кораба и не тръгна да ме гони. Бях забелязал, че Десантниците при всеки удобен случай се стараят да се докоснат до „посредниците“ или до кораба.
	Каза:
	— С тебе, Альоша, трябва направо. Разбирам. Слушай…
	И започна да ме увещава.
	Стараех се да не го слушам, за да не му дам възможност да ме залъже с приказки, да ме успокои, та да ми мине ненавистта и да пропусна секундата, когато ще се доближи до мене с „посредника“. Запомних някои неща от приказките му. След известно време техните основни сили щели да завладеят столиците на великите държави и цялата Земя щяла да им се покори. Но тогава щяло да настъпи „трагично положение“, както се изрази той, защото децата до петнадесет-шестнадесет години не можели да приемат Мислещ. Това било неочаквано за Десантниците, но те вече измислили как да оправят работата. Те си имат такива неща — излъчватели, — от които всичко расте страшно бързо. Всичко живо. В кораба има такъв излъчвател и ако вляза вътре, за няколко часа ще порасна с няколко месеца. Това ще бъде начален опит, а после ще ме допораснат до шестнадесет години. Виждах, че лъже за излъчвателя. Казах му:
	— Няма да отида. Не искам.
	— Ама защо, кажи?
	— Ненавиждам ви.
	И той пак започна да обяснява. Казваше, че цялата Земя ще стане щастлива и здрава, че хората ще живеят до триста години и няма да има войни, и всички ще си имат летателни апарати и механични слуги, а децата за няколко месеца ще стават възрастни. Каза:
	— Виждаш ли какви прекрасни постижения ще има? И разбираш ли, Альоша, корабът ще стартира, а ти ще бъдеш вътре и ще можеш да гледаш през илюминатора. Не е лошо, нали?
	Сега говореше искрено и аз едва не се хванах — погледнах към кораба и си представих как се издига, а пък аз съм вътре не по-зле от Гагарин. А Квадрата вече бе извадил от джоба си плоската зелена кутийка.
	Веднага се опомних и отскочих. Той стана и много нервно рече:
	— Край на увещанията! Давам ти пет минути за размисъл! След пет минути включвам лъчемета и ти ще се превърнеш в малка купчинка пепел. Ще бъда принуден да постъпя така — ти чу преговорите на щаба. Ще станеш жертва, много жалко…
	Виждаше се, че Квадрата не лъже, че му е жал за мене. Устните му бяха тъжно намусени, но аз извиках:
	— Лъжете! Всичко лъжете! През илюминатора, нали! Ама сам казахте, че там има само кристали и нищо друго, че няма даже кабина!
	Отговори ми с фалшива бодрост:
	— Ей, ама как съобразяваш, Льошик! Бързо съобразяваш! Разбира се, че в кораба няма кабина. Ти ще станеш Мислещ, а зрението ти ще включим към илюминатора.
	Стана ми толкова гадно, както нито веднъж през този ужасен ден. Иска да ме превърне в кристал. Мене! Мене! Започнах да отстъпвам, без да свалям очи от него. Като заеквах от ужас, измърморих:
	— Защо мене?
	— Избрахме тебе, защото знаеш всичко необходимо. И имаш добра психика.
	Мълчаливо отскочих настрани и тогава корабът ме удари с лъча си. Не беше боен лъч, а заслепяващ — сякаш ми лиснаха гореща вода в очите. Извиках и слепешком се хвърлих надясно към изхода, под защитата на склона, и на четири крака се закатерих, хващайки се за храстите. Изтърколих се, ударих се в еластичната стена на защитното поле, то ме отхвърли, преметнах се презглава и Квадрата ме хвана, но изпусна кутията. Започнах да се дърпам, първо слепешком, после започнах да виждам по малко, а Десантника все не можеше да си освободи ръката и да вземе „посредника“. Дърпах се и смътно чувах, че все още ме увещава:
	— Детската солидарност… Всички деца си мечтаят да пораснат… ти ги предаваш… не искаш да им помогнеш да пораснат…
	Бързо губех сили. Той ме обърна на една страна, притисна ме, освободи дясната си ръка и зашари по склона, да докопа „посредника“. Изскубна стиска мъх, захвърли го, хвана кутийката, но като го ударих с глава, пак я изпусна — при това от джоба на панталона му изскочи пистолет със залепнал за него микрофон.
	Десантника го погледна, но хвана „посредника“, който беше до него. Притисна ме с коляно, освободи и втората си ръка, но аз се извъртях и хванах пистолета за дръжката, ребром. И в момента, когато Десантника се вдигна на колене и насочи към мене зелената кутийка, аз уцелих с големия си пръст скобата и натиснах спусъка.
	Това беше боен пистолет, познах го. „Макаров“, от стрелбището. Половинтонният удар на куршума отхвърли Сурен Давидович настрани. Той лежеше с опърлено, тлеещо яке, като мъртъв, и изведнъж отчетливо проговори:
	— Льошик… махай се оттук. Бегом…

>>	Инструкцията

	Точно в пет часа следобед — по часовника на Вячеслав Борисович — Степан стигна до високоволтовата линия. По-голямата част от пътя извървя отдолу, по оврага. Загуби си забрадката и едва я откри в храсталака. Все си мислеше дали Вячеслав Борисович ще се сети да използува „посредника“ и да разхипнотизира сътрудниците си. Това с „вишничките“ не го разбираше много добре и затова наричаше всичко хипноза.
	Излезе до високоволтовата линия на границата на совхозните земи, при бента, зад който беше езерото. На едно място през бента се стичаше тънка струйка вода и Степан пи, а после дълго плю пясък. Стълбовете на високоволтовата бяха наблизо. Сега трябваше да си намери добро прикритие, за да не могат да се приближат незабелязано до него.
	Такова място се намери веднага — кулата на пазача на птицефермата. Обикновено горе седеше пазачът с двуцевката си, „дядото“. Днес кулата беше празна. Даже патици не се виждаха в езерото.
	Стьопка зажумя и на един дъх се намери на кулата. Нали знаете, никак не е весело на всеки завой да очакваш засада. Навсякъде му се привиждаха засади. Но кулата беше празна. Върху покритата и оградена с дъски площадка имаше стол. В ъгъла се търкаляше огромна раздърпана валенка. Между дъските зееха превъзходни широки пролуки — седни си на пода върху валенката и се оглеждай наоколо.
	Степан така и направи. Огледа се на четирите посоки и не видя никого. Нейде зад къщите се караха птицегледачките, а на шосето бръмчеше кола. Нищо друго.
	Сега вече спокойно можеше да прочете инструкцията на Портнов.
C>
	„1. Иди при високоволтовата линия и се скрий възможно най-добре. (Направено е — отбеляза Стьопка.) Дочакай да стане 19 ч. и 30 мин. и едва тогава започни да действуваш. Задачата ти е: да оставиш телескопа без енергия за 19 ч. и 55 мин. Може и за 19 ч. и 45 мин., но не по-рано!“
	„Правилно! — възхити се Степан. — За да изпратят сигнал по радиото, е нужна електроенергия и тя стига до телескопа по тази високоволтова линия. Добре е измислено и е толкова просто!“ Бързаше да дочете до края:
C$
	„2. Трябва да прекъснеш два проводника от високоволтовата линия между града и совхоза. И един проводник е достатъчен, но два е по-сигурно. Постарай се.
	3. За да скъсаш проводниците, избери един от двата начина:
	а) Счупи с изстрел гирляндата от изолатори на който и да е стълб така, че проводникът да падне на земята. Стой колкото е възможно по-далеч от линията и непременно перпендикулярно на нея. Не се приближавай на повече от 50 метра — токът ще те убие. Стой с прилепени един до друг крака. След като проводникът падне, трябва да се изтеглиш бегом, без да бързаш. Внимавай двата ти крака да не бъдат едновременно на земята. Ако се наложи да спреш, постави веднага двата си крака заедно, подметка до подметка. Това е необходимо, защото електричеството ще тръгне по земята. Разделените ти крака са два проводника, по тях ще премине ток и ще те убие. Помни: на земята един крак или два прилепени!
	б) Втори начин. До последния стълб (совхозн. езеро) има бяла будка, към която се спускат проводниците. Трябва с изстрели да се счупят изолаторите, в които влизат тези проводници (върху покрива на будката). Да се счупят два от тях, възможно най-близо до покрива.“
	Върхът на стълба на високоволтовата линия се виждаше точно на равнището на площадката — четири наклонени ъгловати крака и шест гирлянди от кафяви, матово проблясващи изолатора. Под стълба имаше спретната беличка къщичка. Блестящите на слънцето медни проводници се спускаха от стълбовете върху покрива й в три високи изолаторни колони. Всичко това беше като на длан — елегантно и ново, и от него надалеч миришеше на метал. Стълбът блестеше с алуминиевата си боя, във варта на къщичката сигурно бяха добавили синка, двукрилата й врата беше тъмнозелена и даже табелите с череп и мълнии изглеждаха весело и приятно. Отстрани излизаха други три проводника и по малки дървени стълбове се проточваха към административната сграда на совхоза.
	Оттук, от кулата, дори слаб стрелец спокойно би могъл да улучи изолаторите. Даже и трите. У-ру-ру!
	— Никакво „у-ру-ру“, ами си идиот — измърмори си Степан. — Кой ще те остави два часа да киснеш тука. Във всички случаи ще те изгонят…
	Вгледа се във веригата на високоволтовата линия. Стълбовете и проводниците, отблизо масивни, в далечината изглеждаха като нарисувани с тушовка върху зелена хартия. Седмият по ред стълб беше по-висок от предишните, защото проводниците от него тръгваха над совхозното шосе и Стьопка си спомни, че до шосето имаше малка копа миналогодишно сено. Съвсем малка — кравите бяха отмъкнали три четвърти от нея. Ако го изгонят, може да се скрие там… Ах, дяволска работа! Всичко щеше да е добре, ако се беше сетил да вземе и резервен пълнител. Ако стреля отдолу, два-три патрона непременно ще отидат за пристрелка и ще му останат само по два куршума на изолатор. Даже по един. А разстоянието няма да е малко. Като си послужи с Питагоровата формула, пресметна: петдесет метра до стълба и тридесет метра височина… да извлече корен… Около шестдесет метра. И това при стрелба с пистолет нагоре, разбирате ли? Ще има недолитания, които не можеш да прецениш веднага — около изолаторите няма бяло поле като около мишената. Даже с винтовка едва ли ще уцелиш от първия път…
	— И това ми било научен сътрудник — ядосваше се Стьопка, като съвсем раздърпа глупавата си рокля.
	Дяволска работа! Вячеслав Борисович трябваше да му разкаже още там какво трябва да прави. Тогава щеше да вземе не един, даже два резервни пълнителя.
	Степан реши да остане на кулата. Ръцете му трепереха от умора и глад. С тези ръце като стрелец не струваше и пукната пара — нямаше смисъл дори да опитва да стреля отдолу. А ако пришълците са толкова хитри, че се сетят да го търсят, навсякъде ще го намерят. Прекрасният план на Вячеслав Борисович висеше на косъм.

>>	Косъмът се къса

	След един час Стьопка скочи на крака от някакъв извънредно остър и висок женски глас. На другия бряг на езерото се показаха две жени в бели престилки и едната се караше на другата, а заедно с това и на цялата околност.
	— И кой го е нареди-и-л? — дереше се тя. — Още три часа ще е светло-о!! — Пое си повече въздух. — И птици-те-е са недопасли-и-и!!!
	От пронизителните й писъци му скрипнаха зъбите и усети, че ще се случи нещо недобро. И наистина: около птичарниците настана суетня, патиците покриха езерото като пяна изпод ръцете на гигантска перачка… Стьопка се изплю надолу. По водата се плъзгаше лодка с дядото пазач. Спря под кулата. Стьопка седеше като врабец — не дишаше.
	— Пфу, жени… — рече дядото. После погледна нагоре към кулата и пак така тихо додаде: — Скачай долу, на кого казвам!
	И мрачно, с провлачена крачка тръгна към стълбата. Досами нея вирна брада и отново изхриптя:
	— Нинка! Скачай долу!
	Степан седеше, свит в ъгъла. От озлобление, объркване и глад в главата му се разливаха някакви вълни и бучеше кой знае откъде изплувала песен: „Нина, Нинка, Нинка-блондинка!“ А дядото пухтеше нагоре по стълбата. Подаде глава от люка, мрачно отбеляза:
	— Още една се намери… Скачай долу! — И сложи валенката на мястото й в ъгъла.
	— Няма! — свирепо се озъби Степан. — Тук ще си седя!
	Дядото бавно протегна ръка и стисна ухото му в кафявите си пръсти. Дори не направи опит да се измъкне. Старецът беше толкова немощен и слаб, че се движеше като есенна муха… Да го духнеш — ще падне. Степан не можеше да се бие с него. Позволи да го доведат до стълбата и само промълви:
	— Не е хубаво това, дядо.
	— Къш-ш! — рече дядото.
	Степан се изтърколи на земята. Ех, дядо, дядо… Да знаеше само кого гониш, дядо…
	Отърси се. Патиците крякаха в езерото, привечерното слънце прежуряше като оса.
	— Гвардейците не отстъпват — промърмори Стьопка и хукна да заобиколи езерото по десния бряг, за да стигне до совхозното шосе, а оттам до седмия стълб.
	И сега му оставаше още много време, повече от час, но от яд и нетърпение Стьопка тича през целия път. Докато тичаше, виждаше странни работи и странни хора.
	Докараха цял камион с чували — храна за патиците, — а върху тях лежаха и пееха две жени в сини престилки.
	Цяло семейство — дебел чичко с джинси, дебела лелка в сукман и две момченца близнаци, също дебели, носеха разглобено дървено легло, както си беше в картонената опаковка от магазина.
	Под косите лъчи на слънцето на вратата на совхоза ярко аленееше афиш: „Филм: «Война и мир», III серия“. Бяха сменили вчерашния афиш за певеца Кисельов.
	Големите момчета от совхоза, с бели ризи и папийонки, отиваха към клуба. Стьопка си мислеше, че щом са облечени така хубаво, не би трябвало да говорят лоши думи, но те вървяха и ругаеха като пришълците.
	Хората отиваха на кино, носеха покупките си, работеха нощна смяна във фермите, караха камиони към млекозавода, даже пееха, сякаш нищо не се бе случило.
	Прелетя каруца с гумени колела, запрегната със светлориж белогрив кон. Отстрани, провесил крака, седеше дълъг чичко с избелял син комбинезон и каскет, а едно момиченце с плитки и прав път на кръглата глава караше коня и лицето му сияеше от възторг. Зает с мислите си, Стьопка все пак се обърна. Конят вървеше много красиво. Докато гледаше след каруцата, си оправи забрадката, но изведнъж застана нащрек и притича към живия плет край пътя. Пред него беше изорано поле. Зад тъмнокафявата му лента зеленееше краят на парка, по-точно на малкия клин, който се врязваше в дясната страна на шосето. По края на гората, пред младите борчета притичваше човек с пистолет в ръка. Движеше се отдясно наляво, в същата посока, както и Стьопка. Ето спря и се видя, че това е жена в панталон. Гледаше към гората. Притича двайсетина крачки, огледа се…
	Преследваха го.
	„Пак жена“ — помисли си Степан. Отдавна смяташе, че жените на тоя свят са прекалено много. А този пришълец не беше много умен — тича с пистолет в ръка. Да беше понесъл и плакат на пръчка: гоня този и този… Само че защо гледа към гората?
	Дяволска работа! Колко си беше добре на кулата!
	Във въздуха загърмя и затрещя — ниско над самия парк и шосето прелетя военен витлов самолет. Виждаха се капаците на мястото на прибрания колесник и тънките пръчици на оръдията пред крилата.
	Жената в края на гората също вдигна глава и се обърна, изпращайки с поглед самолета. И младежите на шосето, и двете девойки в красивите празнични рокли го изпращаха с очи. Единият младеж рече: „Я ги гледай!“, а вторият, като пухтеше съсредоточено, разкопча вратовръзката си, девойката я взе и я прибра в чантичката си и в този миг загърмоля вторият изтребител.
	Един самолет би могъл да прелети случайно над парка. Но два!…
	Скрит зад храстите, Стьопка направи „дълъг нос“ към жената. И видя, че тя стои посред полето с вирната глава и държи в ръцете си не пистолет, а някакво камшиче или каишка. После се обърна с гръб към шосето, наведе се и се загледа към гората. Оттам излезе странен бял звяр и с огромни скокове се понесе по края й… Ама това било куче, знаменитият „мраморен дог“, единственият в Тугарино! Стопанката му е дъщерята на директора на телескопа! Стьопка се засмя. Много добре знаеше, че същата тази дъщеря тренира кучето си в парка. Ето я, с панталон, а в ръцете си държи каишката на кучето…
	Стоеше щастливо усмихнат. Не го гонят, а докторката и Альоша са стигнали! Вече минаха първите самолети. Сега ще тръгнат войските с хеликоптери, на вълни, като на кино, и нагъсто ще започнат да кацат около телескопа и войници с парашути по нашивките на ръкавите ще изполовят пришълците, ще им вземат кутийките с „посредниците“ и край!
	Но вечерният въздух беше тих. С възпалени очи Стьопка оглеждаше хоризонта — нищо. Над телескопа нямаше ни най-малко движение. „Дяволска работа! — извика наум. — Альоша нищичко не знае за телескопа! Той първо тръгна, пък аз после разбрах… Самолетите са направили разузнаване, не са открили нищо тревожно и нашите си се движат, без да бързат…“
	Въздъхна, огледа се по навик: отзад по шосето бе спокойно, отпред — също. А в полето…
	Жената тичаше към края на гората, а кучето седеше, обърнало муцуна към нея и държеше в зъбите си дълга дебела пръчка.
	— Ама че работа… — прошепна Стьопка и несъзнателно слезе от шосето.
	Пръчката вече беше в стопанката, а кучето махаше с опашка, Стьопка се приведе и затича през полето към тях.
	Жената с панталона отваряше калъфа за чертежи.
	— На ти една пръчка! — шепнеше Степан, докато тичаше към тях.
	Даже не помисли, че в града има стотина такива калъфа — кафяви, кръгли, с красиви дръжки. Ето падна хартията, подложена под капака. Увиснаха кълчищата…
	Жената обърна към Стьопка доброто си безгрижно лице, заповяда на кучето „Седни!“. От калъфа още висяха калчищата. Стьопка каза:
	— Това е мое. Аз го загубих… Кучето дишаше — „Хах-хах-хах“ — и неприязнено гледаше към Степан.
	— Твое ли е? Заповядай, вземи — приветливо рече дъщерята на директора на телескопа. — Защо си захвърляш така нещата?
	— Не съм го захвърляла — рече Степан, като малко се поуспокои. — Скрих го… Там… — Махна с ръка към шосето. — Гледам, куче… Благодаря! — извика той и затича, докато жената не се бе сетила да го попита за нещо неприятно.
	Впрочем тя не се канеше да го пита нищо. Повика кучето и затича с него към гората.

>>	Огън!

	Степан пъхна ръка в кълчищата. Бластерът си беше вътре, както го бяха опаковали в стрелбището: с опашната част нагоре, увит в парцал. Късмет. С такова оръжие не изолатор, като нищо цял стълб ще свали… Но как да го носи? Онези би трябвало вече да знаят от Сур как е опаковано оръжието. Степан изхвърли калъфа и понесе бластера както си беше в мазния парцал.
	„Значи Анна Егоровна и Альошка не са стигнали. Хванали са ги и те са изхвърлили бластера от колата“ — реши Степан. И си наложи да не мисли за странични неща. Сега всичко освен работата е странично.
	Точно в седем и половина стигна до мястото и видя миналогодишната копа. Наоколо пак нямаше жива душа. Такъв си беше този ден — пустинен. Каза си на глас изречението от „Куентин Дорвард“: „Всичко благоприятствува смелия оръженосец и неговата благородна мисия“. И веднага щастието му се усмихна. Поляната се пресичаше от канавка, тясна и дълбока. Скатът й му даваше опора за стрелба нагоре. Степан, без да бърза, отмери шестдесет метра от мястото на опората, скочи в канавката и легна на лявата си страна. Отви бластера и се учуди, че това чуждо оръжие лежи толкова удобно в ръката му. То не беше кръгло, а неправилно, с много вдлъбнатини и издатини. За да стреля, трябва едновременно да се натиснат двете крилца до ръкохватката — ето така… Стьопка лежа неподвижно в канавката десет минути. Стори ли му се, че във висината блестят огледала, или наистина нещо блестеше? Той чакаше. После опря пръстите на краката си в земята, рохкава край ската, подпря левия си лакът, като леко сви ръка, и се изненада, че бластерът лежи плътно и не „диша“ в дланта му. Постави го на една линия с дясното си око и с върха на стълба, а с двата пръста на дясната ръка натисна крилцата… Ж-жъх-х! Бластерът трепна и изхвърли невидима на слънцето мълния, която озари изолаторите в яркосиньо. Мигна и видя, че едната гирлянда изолатори е леко стопена, но здрава. И проводниците са здрави. Дяволска работа! С това нещо трябва да се реже като с нож, а не да се стреля в една точка!
	В този момент във висината, някъде далеч нагоре, зад стълба, пак нещо блесна. „От това ще ми замержелее в очите!“ — помисли си Степан, прицели се под изолаторите и плавно задвижи бластера отдолу нагоре, без да отпуска крилцата — ж-жъх-х! ж-жъх-х! Трети изстрел нямаше, а блестящият кристал на главичката помътня.
	Единият проводник — по-близкият — лежеше на земята. „Може и един, но по-добре два“ — спомни си инструкцията на Вячеслав Борисович. Бластерът вече не стреляше…
	— Дяволска работа и това си е! — измърмори Стьопка, остави бластера и измъкна изпод роклята си пистолета.
	Отново над проводниците нещо блесна като малка кръгла дъга в бледото небе… Силно, страшно го прободе в сърцето. На скокове се хвърли под копата, мълнията удари зад гърба му, удари пред него. Копата лумна. Някакъв шарен диск се обърна и косо пое нагоре, над първите струи дим. Половин секунда Стьопка гледа, без да разбира какво вижда и какво предчувствие го бе накарало да бяга. Но дискът отново започна да се увеличава. Като блестеше все по-ярко и по-ярко на слънцето, падаше от височината към Стьопка. Той отново хукна на зиг-заг през цялата поляна. Падна в канавката и изведнъж се сгърчи. Изкриви се. Пред очите му стана черно и алено и викът не можеше да се изтръгне от гърлото му. „Загивам. Токът ме убива“ — мина последна мисъл, а ръката му още стискаше пистолета.
	Чинията вися над канавката няколко секунди. После, без да си хаби зарядите за неподвижната фигурка в синя рокля, се премести към бластера, всмука го в себе си, косо се издигна над поляната и се скри.

>>	На свобода

	„Бегом!“ — бе заповядал Сур. И аз хукнах, без да мисля за страшните лъчеви лещи на кораба. Спаси ме това, че входът се намираше в дълбоко разклонение на оврага и черното кълбо, блеснало след изстрела с издирващи припламвания, не можа да ме хване.
	Корабът беше прекалено добре замаскиран. Той можеше да подпали цялата гора наоколо, но край него беше пълно с „мъртви зони“. Тичах. Лъчите танцуваха над главата ми, всеки лист блестеше като парче огледало. Когато бях на петдесетина крачки от входа, чух стенещия тътен на кораба и се хвърлих на земята. Пропълзях под клоните на елхата и се намерих в разклонението на оврага, замрях, целият посипан със сухи елхови иглички и люспици от кора. Корабът тътнеше. Исках да поставя пистолета на предпазител, за да не се издам с някой случаен изстрел, но нямах сили. Пръстите не ме слушаха. Цялата гора се огласи от тътена. Но лъчите вече не блестяха.
	Все пак схващах някои неща, макар че едва дишах и бях отчайващо изплашен. Едва ли ще поискат да демаскират кораба заради мене, като пукат с лъчеметите си по целия парк. Значи трябва да изпълзявам, без да излизам от спасителната долчинка. Тогава ще ме заплашва само външната охрана — заекът Деветоъгълник. Корабът тътна доста дълго. Може би ме търсеше вътре в защитното поле. Беше се повдигнал и осветяваше всеки ъгъл. Изчислителя най-вероятно не се бе сетил, че беглецът е отмъкнал „микрофон“ и вече е излязъл от зоната.
	Въртяха ми се и други разни мисли, докато лежах под сухата елха. Че аз съм единственият човек, който знае плановете на пришълците, и затова на всяка цена трябва да избягам. Че не съм убиец, защото Сур ще регенерира като Павел Остапович. Той рече: „Махай се оттука.“ Не се замислях защо изведнъж бе заговорил като човек. Спомних си заповедта му и запълзях.
	Пълзях дълго — замръзвах при всеки шум. После канавката свърши и трябваше да пропълзя през просеката. Спомних си за „летящите чинии“. Те се движат безшумно. Добре, че гората е толкова гъста. Не се страхувах от заека. Разрядът му е най-ниският и изобщо не е кой знае какъв звяр, така, дребосък, пък аз имах пистолет…
	Най-сетне се реших да мина през просеката и пак по корем запълзях към шосето. В крайпътната канавка залегнах за трети път. Там имаше някакво странно оживление… Бръмчаха автомобилни двигатели, чуваха се гласове, ветрецът развяваше някакъв боклук по асфалта, хартийки. Към Синия Камък претича един Десантник. Слаб, с оплешивяло чело и големи кафяви очи. Мярна се, дишайки бързо от тичането. Бях виждал отблизо само пет души Десантници — китариста Кисельов, шофьора на таксито, Сурен Давидович, Рубченко и Линия осемнадесета. Но никога няма да забравя сухия, сякаш опечен израз на лицата им и с нищо няма да го сбъркам. Край мене по шосето мина именно Десантник.
	След двадесет секунди се зададе фургон „Хранителни стоки“ с размахваща се отворена задна врата; рискувах малко да се надигна и видях как подхванаха Десантника с големите очи и го качиха през вратата. Вътре беше пълно с народ. Едва се бях скрил и префуча велосипедист, ниско наведен над кормилото, озъбен, с черни петна от пот по карираната риза. При всяко движение на педалите под ризата му, на корема, се отбелязваше квадратен предмет. Велосипедистът прелетя много бързо, но можех да се хвана на бас, че и той е Десантник. След него минаха наведнъж няколко закрити камиона, но не разбрах кой беше в тях. Изглеждаха препълнени.
	Следващата кола беше сив москвич, като на Анна Егоровна.
	Погледнах към чистото, светло вечерно небе. Там, както и преди, нямаше нито едно облаче и самолети също не се виждаха. Какво става, все пак дали нашите са тръгнали в настъпление? От деветдесетминутния срок бяха минали не повече от четиридесет минути. Най-много петдесет. А ако са тръгнали, защо без авиация? И после, защо им трябва на пришълците да бягат към Синия Камък, отминавайки кораба? Би трябвало да бягат към кораба. Неясна работа…
	Лежах в канавката, гледах, изтерзан от любопитство. Току-що си мислех, че всичко това ми стига за цял живот, за четиридесет години — със сигурност, а сега така ме заинтригува, че чак се надигнах. В този момент със спортна крачка премина компания младежи от универмага. Добре тичаха с работните си обувки. Девойките бяха запретнали полите си. Приятелката на Нелка, касиерката Лиза, подскачаше с бели остроноси обувки със счупени токчета. Представяте ли си?… Те с писъци се качиха в един празен камион.
	После зад дърветата изскърцаха спирачките на невидима кола, някой извика: „Давай!“ Пред очите ми плавно мина велосипед без ездач. Иззад дърветата се измъкна кола, изпревари го и се скри.
	Нагорнището тук е доста стръмно — велосипедът блесна със спиците си и изтрака в канавката зад близкия храст.
	От града непременно ще дотича някой пеши Десантник и ще вземе велосипеда. Ще се качи и ще потегли. А аз да не съм сакат? Не, само погледнете — „Турист“, с осем скорости, новичък… Чий ли е този велосипед?
	Измъкнах го настрани от пътя, свалих седлото до долу, прибрах ключовете в чантата и тръгнах след Десантниците.

>>	Изходът

	Изминало кръга си по небето, слънцето залязваше. Под косите лъчи чашата на телескопа стана ажурна като гъста черна паяжина. Колкото повече приближавах, тя растеше и се извисяваше. Като излязох на асфалтираната площадка пред входа, закри половината небе.
	Площадката беше пълна с коли. Безредно, плътно пред портала и по-нататък, по пясъчния банкет, бяха спрели автобуси, камиони и самосвали, зелени газки и волги. Като рога стърчаха велосипедни кормила. От един москвич, заврял радиатора си под задната ос на някакъв самосвал, се бе стекла локва, над която се кълбеше пара.
	Подпрях велосипеда си при другите. Ослушах се. Зад оградата се чуваха странни звуци. Пищяха жени, глухо ревяха мъжки гласове, тресна изстрел. Късо и силно извикаха, забърбориха. И всичко стихна.
	В този момент в кабината на най-близкия до портала камион видях Десантник с винтовка. Седеше с гръб към радиатора. Когато се промъкнах през колите, той направи изразителен жест: изчезвай. От ботушите му капеше вода. Застрашително вдигна винтовката — аз отскочих, привеждайки се, изтичах покрай площадката към оградата и се закатерих по хълма.
	Тук склонът се изкачваше стръмно нагоре, така че бетонните панели на оградата напомняха стълба с четириметрови стъпала. Под долната част на всеки панел оставаше клиновидна пролука, засипана с пясък. По-нататък по склона се виждаше фигура и чертичката на винтовката през рамото й. Дочаках, докато часовоят се обърне с гръб и тръгне нагоре, притичах до оградата, подпъхнах се и се озовах от другата страна, но веднага се пльоснах с лице в младите репеи. Първият Десантник се качи върху кабината. Постоя така и седна, като изтрака с ботушите си. Хукнах нагоре, към най-близката сграда. Виковете на вълни се разнасяха отгоре. Първо извика един, после няколко гласа, после строга мъжка команда — и тишина. След тишината през неравни интервали всичко се повтаряше.
	Изтичах към сградата, заобиколих я по бетонния перваз на основата, покрай вратата на задния вход и надзърнах зад ъгъла. Никого. Съвсем близо викаше женски глас: „Господи, какво е това!“, и сподавен мъжки глас: „С какво право…“, и властни, ревящи викове: „С лице надолу! Ръцете на главата! Легни!“ И пак. И пак. И плющящият звук на удар.
	Отпълзях зад ъгъла. Огледах се. Някакъв нов звук нарастваше и постепенно изпълваше захладяващия предзалезен въздух. Зазвънтяха стъклата на къщата. Стори ми се, че от страх и самота нещо в мене вие и дрънчи. Звукът беше оглушителен и загубил ума и дума, аз се проврях през вратата — крилото й скърцаше и се клатеше, — но внезапно всичко стихна. А пред мене беше стъклената стена на вестибюла. Тя гледаше към другата страна на къщата. Съвсем наблизо, пред самите прозорци, стоеше корабът на пришълците. Изпод широката плоча още излитаха струи прах — поклащайки се, той кацаше. Освен него виждах само небето. Помислих си, че нищо не ми се гледа и в този миг иззад кораба изпълзя нагоре сива и зелена пелена, храстите, бялата ивица на пътечката, черният диск на цветната леха започнаха да се извиват. Небето изчезна. Корабът беше издигнал край себе си защитното поле като в оврага.
	Полето сякаш изви пространството пред стъклената стена. Сега виждах площадката отдясно. На нея плътно, като трупи върху сал, лежаха хора. С лицето надолу. Бяха стотина души, ръцете на всички бяха вдигнати на тила. Над тях, с гръб към мене, стоеше рядка верига от Десантници — само мъже с насочени пистолети и винтовки. Когато лежащите надигаха глава или извикваха, Десантниците скачаха към тях и ги удряха с крака или с приклади. Отляво на кораба непрекъснато водеха нови — полубегом, с извити зад гърба ръце. Блъскаха ги плътно до другите. Преди да дойда на себе си, вече бяха натъркаляли десетина души. Опомних се едва като доведоха и блъснаха на земята слабия Десантник с големите очи, когото пръв видях на шосето.
	Ама че работа — те със своите се държат така! Ето я и касиерката от универмага, плаче и се опитва да си свали обувката със счупения ток… А ето че домъкнаха и Нелка, крещят й: „Ръцете зад главата! Легни!“
	Изтичах наляво по празния вестибюл и видях откъде ги мъкнат. От опашките. Десантниците стояха подредени в тил като на опашка за билети в кино. Три опашки и във всяка от тях вероятно имаше по петдесетина души, че и повече. През стъклата не се виждаше добре, вътре в защитния балон всичко изглеждаше изкривено, извито, особено в края на площадката. Но видях, че средната опашка се точи към белокосия — Линия осемнадесета. Той стоеше с лице към опашката, като се държеше с опънати ръце за някакъв зелен стълб. Десантниците един след друг пристъпваха към стълба, изваждаха „микрофоните“ и веднага като подкосени подгъваха крака и падаха в ръцете на задния. Той го държеше, а отстрани изтичваше едър Десантник и отвеждаше подкосения, като в движение му извиваше ръцете. Задният, след като се освободеше, правеше крачка към стълба и също падаше. А здравеняците непрекъснато сновяха между опашките. Хващаха, извиваха, мъкнеха. Бяха много, защото и в двете странични опашки ставаше същото. Там Десантниците се приближаваха не към зелен стълб, а към зелени кутийки, които бяха в ръцете на Кисельов и Потапов. Страничните опашки се движеха по-бавно, но също така неотклонно, спокойно. Без страх. Сякаш не виждаха какво им предстои: припадък, извиване на ръцете и блъскане с лице в пръстта или върху бетона. А вече започваха да ги слагат и направо върху лехата…
	Висок риж младеж непрекъснато сменяше зелените кутийки на Кисельов и Потапов.
	Директорът на телескопа професор Бистров също стоеше в опашката — познах го по черната копринена шапчица. Той добродушно се усмихваше. И изведнъж на площадката изтича кучето му, което беше отмъкнало бластера от кораба. И застана на опашката! Тогава професорът заситни към белокосия, показа му кучето. Белокосият с рязко, злобно движение го пъхна без опашка. Двама здравеняци отведоха професора, без да му извиват ръцете, настаниха го наблизо. Някой се приближи до кучето и то кимна — видях го! — и напусна опашката. Отдалечи се и се присъедини към онези Десантници, които охраняваха лежащите… Там вече се бяха събрали около триста души — лежаха в редици и се разнасяше непрекъснат вой и крясъци. Някои се опитваха да станат, викаха, пазачите скачаха като побеснели и все по-често стреляха над главите им. А кучето започна да тича между редиците и да удря с тяло онези, които сядаха… То веднага въдвори ред, само че гледката беше прекалено страшна. Едва не се побърках. Нали не знаех, че когато извадят от него Десантника, човек съвсем нищо не си спомня. Мислех си, че поне малко нещо трябва да помни. А тези нещастни хора! Много от тях носеха в себе си Десантник още от сутринта и изведнъж — вечер, стрелба, удари с ботуши! После разбрах, че никой от тях не е видял опашките при „посредниците“. По-точно не си ги спомняли. Биеха ги, блъскаха ги и страшно крещяха, но ги принудиха да лежат с лицето надолу. И вероятно така беше по-добре. Ако бяха видели опашките, сигурно щяха да мръднат.
	Вече съвсем бях откачил, когато се появи заекът-Деветоъгълник. Той като топче се търколи под краката на хората, подскочи към стълба и цялата опашка се разхили, а предният го хвана за ухото, извади му „микрофона“ и като го подържа до стълба, хвърли го на земята. Ох, ама как само хукна!… Мяркаше се ту горе, ту долу — просто отново бе станал обикновен дебел заек и не можеше да излезе от защитното поле!
	Когато за последен път протича зад кораба, опашките вече бяха свършили. Едрите Десантници тичаха към белокосия — той все така си стоеше до „посредника“ и безстрастно гледаше как Кисельов и рижият здравеняк подхващат едрите Десантници и ги разхвърлят наоколо по площадката. Телата падаха безшумно, защото хората отдясно крещяха все по-високо и бясно, прегракнало ръмжеше кучето. След секунда падна и белокосият. Изведнъж видях, че лежи до „посредника“ и Кисельов го прескача. Кисельов и здравенякът вдигнаха зеления стълб и го помъкнаха към кораба. Рижият в движение повали някого с юмрук. Люкът се отвори, пъхнаха в него „посредника“ и чувала с бластерите. Песът се мяташе пред люка, разблъскваше всички, които се опитваха да се доближат. Някаква жена стоеше, затиснала устата си с две ръце, и изведнъж извика — здравенякът надникна в люка и бавно започна да пада като бор. Веднага до кораба се озова и кучето. Лапите му се пързаляха, но то се изправи на задните си крака, допря муцуна до люка и падна назад като човек.
	Кисельов беше последен. Бавно, като поклащаше бластера на шнура, отстрани рижия от кораба. Отмести и кучето. Приближи до люка. Пусна бластера вътре, а шнура прибра. Нагласи се, като се хвана с една ръка за края на отвора и провеси цялото си тяло навън. Отчетливо си спомням как висеше на ръката си, а няколко души, които се бяха поопомнили, го гледаха. Извика:
	— Отдръпнете се! Отдръпнете се, дръвници! — И се изтърколи под краката им.
	И в този миг със звънко хлопване изчезна защитното поле. Здрачното небе падна отгоре като завеса. Видяха се вечерните хълмове, шосето, веригата квадратни коли по него. Загракаха, зазвънтяха стъклата — корабът се издигна бавно и плавно като асансьор, пясъчни вихри забарабаниха по прозореца пред лицето ми. Хората се изправяха несигурно, като се хващаха един за друг. Кисельов гледаше ту нагоре, ту към черния шнур на китарата, който бе извадил от джоба си.
	Огромният пес седеше до професора и се опитваше да го близне по бузата.
	Професорът леко го отблъскваше и гледаше към небето, като придържаше шапчицата си.

>>	Отидоха си!

	Отместих тежката стъклена врата и нерешително излязох от укритието си. Разбирах, че пришълците бяха отстъпили, но се страхувах да повярвам в това, макар че виждах яркото шарено петно, което се отдалечаваше към зенита. От него като пръстени се разливаха по небето къдрави облаци.
	Оттогава не обичам да гледам облаци, които се движат бързо по небето.
	Още няколко минути бях в съзнание. Стоях на входа и се опитвах да разбера какви са тези около мене — Десантници или вече хора. От тълпата ме гледаше полковник Ганин.
	Той въртеше глава, за да оправи вратовръзката си, сякаш го душеше, и отърсваше фуражка в коляното си. Полковникът беше хванат от пришълците последен и затова разбираше някои неща.
	Като видя, че излизам през вратата, тръгна към мене и попита:
	— Ти знаеш ли нещо? — И посочи към небето.
	— Според мен си отидоха — рекох. Той кимна. Измърмори:
	— Ако човек знае къде ще се спъне. — Пак оправи вратовръзката си и извика: — Внимание! Внимание! Военнослужещите при мен!
	Стана тихо. Или в главата ми бе станало тихо. Спомням си, че Ганин заповяда на няколко военни и милиционери да съберат оръжието и бързо тръгна към портала. А аз тичах след него, за да му разкажа за плановете на пришълците, но езикът ми не се обръщаше, защото този план — да завземат Москва, Ню Йорк и Лондон — преди час го беше предложил самият полковник, а още не вярвах напълно, че вече не е пришълец. Така излязохме извън портала, при бронираните коли на парашутистите, които се подреждаха около оградата на телескопа, а после нищо не помня. Само големите колела и синия дим на ауспусите…
	Останалото го знам от други хора. Как парашутистите наредили колите около хълма и предупредили с мегафони никой да не излиза извън портала, в противен случай ще стрелят. Полковникът не посмял да не ги послуша, а аз съм се измъкнал през портичката и съм притичал до най-близкия бронетранспортьор под дулата на картечниците, направо. Казват, че съм се изкатерил по бронята като бръмбар и съм започнал да викам: „Къде е командирът ви?“ — и са ме свързали по радиото с командирската машина, и са ме убедили да разкажа всичко по микрофона. Разказал съм им за пришълците, а после съм си спомнил за Сурен Давидович и така съм закрещял в микрофона, че командирът на полка заповядал да ме откарат в парка. Загубил съм съзнание едва в оврага: показал съм Сурен Давидович, който лежал в ручея, и съм паднал.
	Сурен Давидович остана жив, даже астмата му мина.
	Оправи се преди мене. Лекувахме се в една и съща болница и докато още не можех да си вдигна главата от възглавницата, той идваше да ме навестява.

>>	Вячеслав Борисович

	Та така, написах всичко както си беше. Това, да пишеш, е доста скучно занимание. По-скучно, отколкото да решаваш задачи по алгебра. Но Стьопка, който не написа ред, ами само ми се пречкаше — тук съм бил объркал, там съм бил забравил, — та Стьопка казва, че трябвало още да пишем за себе си. Излизало, че сме герои. Това сме разузнали, там сме предупредили, тук сме гръмнали и всякакви такива. Глупости, разбира се. Прав е Степан. Не сме никакви герои, ами просто нас — искам да кажа децата, — нас „посредниците“ не ни ловяха. В нас не можеха да прехвърлят Десантници. Затова Степан успя да се вмъкне в телескопа, а аз да отида при кораба и да запомня всичко. Защо става така, не ми е съвсем ясно. В такъв като мене не може да бъде прехвърлен Мислещ и точка. А истински герой беше само един. Вячеслав Борисович Портнов. Да се пише за него е трудно.
	Заради него не мога да гледам този проклет телескоп. И никога няма да простя нито на себе си, нито на другите, че крещяхме, радвахме се, превързвахме си драскотините. Само като си спомня! Ние бяхме живи и се радвахме, а той, спасил всички ни, беше мъртъв и лежеше до масата в радиостанцията, опънал ръка.
	Върнал се с колата при телескопа и направо тръгнал към апаратната. Обезвредил часовоя с „посредника“, заключил се вътре и се свързал с Москва.
	Успял да предаде почти всичко, само едно не успял — да каже да изключат високоволтовата линия — и тогава пришълците разбили вратата, хванали го, а той се измъкнал и се застрелял.
	Пришълците взели пистолета от ръката му и го оставили да лежи. Ние не знаехме, че е там. Никой не знаеше, че Вячеслав Борисович се е застрелял, за да не издаде Степан, и така е спасил и него, и може би всички жители на Земята.
