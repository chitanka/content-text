E>
	И рече Бог:
	Да бъде светлина.
E$

	00005:

	Последните данни относно възникналите безредици в района на изолационния комплекс Е-96 (един от най-големите изправителни лагери, построени през последните тридесет и три времеви единици) сочат, че броят на жертвите, загинали при сблъсъците е достигнал тринадесет милиона. Поредицата подобни инциденти в този комплекс отново поставя на дневен ред въпроса за ефективността на досегашните методи на контрол от страна на охранителния персонал. Успоредно с това, случаи като настоящия подлагат на сериозно съмнение възможностите за ефикасно управление на големи маси от население в заведения от този тип в най-общ план, както и адекватността на положителния ефект от изтърпяването на наказанието спрямо времето, определено за излежаване на присъдата.


	12321:

	— Преди да започнем, бихме искали да се запознаем с вашия опит в инспекцията на обекти от типа на Е-96.
	— Списъкът на посетените от нас до момента включва двадесет и два обекта в пет пространствени зони.
	— Какъв тип организация имаха те?
	— По-голямата част от тях функционираха на принципа на ускорената виртуална действителност, а останалите представляваха лаборатории по реверсивно инженерство, предназначени за особено тежки случаи.
	— С каква информация разполагате относно третия основен клас изправителни обекти, а именно, изолационните лагери за групова терапия?
	— Доколкото ни е известно, малкото останали такива заведения подлежат на закриване поради недостатъчната им ефективност по отношение на индивидуалната адаптация към социалната структура извън тях в периода след изписването.
	— Както разбрахме, вие не сте имали директен достъп до такива лагери, така че не би трябвало да сте запознати и със строго поверителната информация относно действителната им организационна структура.
	— Какво искате да кажете?
	— Това, което не е широко известно е, че тези лагери всъщност се намират в пространствени зони с времеви коефициент различен от единица. В действителност, един относително голям период от срока на присъдата е определен за прехвърляне на информацията за индивида между двете времеви зони поради това, че една прекалено голяма скорост на обмен на данни би могла да доведе до грешки.
	— Опасяваме се, че не ви разбрахме правилно.
	— Това, което се опитваме да ви изясним е слабоизвестния факт, че изолационният комплекс Е-96 се намира в зона с времеви коефициент на стойност две хиляди и двеста.
	— Искате да кажете, че една времева единица в зоната, в която се намираме в момента, се равнява на повече от хиляда единици в пространството около Е-96?
	— Точно така. Всъщност това бе основният аргумент за строежа на толкова голям комплекс именно в тази зона.
	— В такъв случай, каква е абсолютната продължителност на присъдите там?
	— В зависимост от индивидуалната изправителна програма и резултатите, показани по време на редовно провежданите тестове, излежаването на присъдата може да продължи до допустимия максимум от сто и тринадесет местни времеви единици.
	— Не можем да не отбележим, че такъв изключително дълъг срок се явява грубо нарушение на индивидуалните права!
	— Вълнението ви е напълно разбираемо, но бързаме да ви напомним, че основната задача е успешната адаптация в периода след пребиваването в изправителния лагер, като се вземат предвид силно изразените реакции на неприемственост от страна на индивидите извън лагерната организация. В случая, този проблем е решен много по-добре, в сравнение с останалите изправителни методи, поради липсата на осезаемо отсъствие от обществената структура.
	— Как се процедира в случаите на незадоволителни резултати при крайните тестове?
	— С този въпрос засягате друго основно предимство на обектите от класа на Е-96. В случаите, които споменахте, се извършва повторно назначаване на изправителна програма, но това се прилага извънредно рядко поради високата ефективност на програмите.
	— Но това е още един фактор, който със сигурност допринася за нарушаване на психическото равновесие на индивида!
	— Грешите. В известен смисъл, пребиваването в тези заведения не травмира, поради временното отстраняване на наследствено придобитата памет при постъпването там. Практически, на терапия се подлагат само мисловните структури, носители на патологичните изменения, окомплектовани с основна поведенческа информация. Така полученият функционален пакет се внедрява в системата на изправителния комплекс.
	— В какво друго се изразяват предимствата на този метод?
	— Преди всичко, по този начин се опростяват функциите на охранителния персонал. Премахването на наследствената памет не позволява на отделния обитател на комплекса да постигне в периода на излежаване на присъдата си достатъчно високо ниво на познания, което да му позволи да осъществи бягство, а също така налице е и липса на мотивация за това. От друга страна, така не се допуска ефективно взаимодействие между големи групи от населението, поради отсъствието на спомени относно използването на висши комуникационни средства.
	— В такъв случай, какви са задълженията на така наречения „охранителен“ персонал?
	— Задачите му се състоят предимно в съблюдаване на правилното функциониране на комплекса и евентуално предприемане на индивидуални корекционни операции.
	— Какво представляват тези операции?
	— Същността им се състои в извеждане на определен функционален пакет от системата, в случай на показан задоволителен резултат, преди да е изтекъл срокът на присъдата, както и при пълна липса на такъв след финалните тестове.
	— Доколкото разбрахме, в последния случай винаги се извършва повторно въвеждане на пакета в системата под действие на нова изправителна програма.
	— Не съвсем. За съжаление, понякога този метод дава нежелани странични ефекти, поради попадане на остатъчна информация в обновената конфигурация на функционалния пакет, което води до дестабилизирането му, както и до негативното му въздействие върху околните. В такива случаи се препоръчва възстановяване на целостта на индивида и прехвърлянето му в заведения с конвенционални методи на терапия, което, естествено, се налага извънредно рядко.
	— Предполагаме, че методът на премахване на наследствено придобитата информация не е лишен и от някои други недостатъци.
	— Това е напълно логично, въпреки че не бихме ги нарекли „недостатъци“, а по-скоро „дефектна продукция“. Имаме предвид случаите на наличност на напълно изправни мисловни структури във функционалния пакет. Това често води до смущения в работата на пакета поради факта, че тези структури не образуват завършена мисловна система. Информацията, съдържаща се в тях се явява своеобразен анахронизъм, тъй като тя надвишава многократно нивото на познания и възприемчивостта на обитателите на комплекса. Това, от своя страна, понякога предизвиква трайни смущения в организационната структура на лагера.
	— Бихте ли дали някои пояснения относно протичането на самия изправителен процес?
	— В началото имаше доста спорни мнения, но впоследствие се наложи идеята за изграждане на материалната основа на функционалните пакети в съответствие с принципите на биониката, с цел постигане на максимално добра адаптация към условията на всеки отделен комплекс. Е-96 е добър пример за успешното прилагане на метода. В този случай бе избран представител на местната екосистема, който да отговаря в най-голяма степен на двата основни критерия: задоволителна степен на приспособеност към средата на обитание и анатомичен минимум на нервната система, способен да поддържа параметрите на функционалния пакет. При този вид много често се налага разпределение на информацията за един индивид между няколко отделни носителя, с оглед постигане на по-голямо бързодействие, сигурност и ефективност на изправителния процес. Освен това, така се избягва пренатоварване на отделния носител, вследствие на ограничената му способност за възприемане на информация. Между другото, това разпределение води до един интересен страничен ефект на привличане на носители на мисловни структури, принадлежащи на един и същ индивид. На практика, официалната хроника на инцидента в района на Е-96 показва броя на безвъзвратно изгубените цялостни мисловни схеми, а не броя на загиналите обитатели на комплекса, който вероятно е десетократно по-голям.
	— Убедени ли сте, че всички тези процеси протичат в рамките на допустимото?
	— Ще се ограничим с това да споменем, че дори опасенията относно възможни усложнения, произтичащи от взаимоотношенията между изходния вид и новопоявилия се негов конкурент се оказаха несъстоятелни, тъй като първите партиди функционални пакети бяха имплантирани в началната част на самия жизнен цикъл на прототипа. Това даде резултат в привидна мутация на някои популации на гостоприемника и последвалото му отмиране, вследствие на екологичния натиск от страна на новия вид.
	— С това не се ли нарушава правилото за незасягане на носителите на свойства на разум?!
	— Съвсем не. Първо, генетичният фонд на вида остава практически непроменен и второ, интервенции са разрешени само при форми на живот без особено прогресивни тенденции на развитие.
	— А как се осъществява контролът над натоварването на системата?
	— Както вече знаете, всеки индивид в системата подлежи на наблюдение, с цел правилното изпълнение на персоналната му изправителна програма. Разбира се, с нарастването на броя на обитателите на комплекса, индивидуалният контрол започва да поглъща все по-голяма част от ресурсите на наблюдателната информационна система. Пряк резултат от това са грешките, проявяващи се като „свръхпроизводство“. Така се появяват носители на функционални пакети без собствена изправителна програма, следователно почти непритежаващи мисловен капацитет. Те се изолират от самата система поради тяхната неспособност за адаптация. Това е едно от многото проявления на свойствата й на саморегулация, което за пореден път свидетелства за нейната ефективност.
	— Вероятно броят на подобните инциденти се увеличава пропорционално на нарастването на населението?
	— За съжаление, това е точно така. По тази причина охранителният персонал е принуден периодично да извършва прехвърляне на големи маси обитатели на комплекса в други изправителни лагери, което се явява най-ефективната, но и най-трудоемка форма на контрол над прираста на населението. В началото, като методи за извеждане на голям брой функционални пакети от системата се използваха въздействието на местните микроорганизми и климатичните катаклизми. Така често се стигаше до претоварване на системите за транзакция, поради големия обем информация, която се налагаше да бъде прехвърлена за много кратък период от време, което от своя страна можеше да доведе до частична загуба на информацията. По-късно, до голяма степен се разчиташе на вътрешните конфликти между обитателите, но с натрупването на техническа информация, предавана между „поколенията“ и този метод предизвика аналогични проблеми. В последно време все по-често се прилагат методи на базата на предходните, притежаващи предимството на силно изразената концептуална ориентация. Така се постига отбор, основаващ се на определен признак и се установява един добър баланс от статистическа гледна точка. Сега все повече се налагат нови идеи за контрол, реорганизация и разширение на структурата на изолационните комплекси, но има реална опасност случаят с Е-96 да сложи край на тези проекти, което може да има непредвидими последици за цялата обществена структура. Ето защо, на вашата мисия се възлагат особени надежди. Искрено се надяваме, че резултатите от разследването ще хвърлят достатъчна светлина върху най-актуалните проблеми на този комплекс, което би се оказало решаващ ход в борбата срещу закриването на изправителните лагери от този клас.
	— Един последен въпрос: Как обитателите на комплекса възприемат своето пребиваване там?
	— Опасяваме се, че този детайл няма да е от съществено значение за вашата работа, но разбира се, ще задоволим интереса ви. Обитателите на Е-96 са изградили своя оригинална логическа система, описваща действителността. Например те възприемат събитията в отделния жизнен цикъл като неизменна предопределеност, която е следствие от извършени в миналото на вида нарушения на известни „първични“ правила. Според нас, интригуващото в случая е това, че те имат известни догадки относно своето положение при пълна липса на обективна информация по въпроса. Бихме казали, че това е един отличен пример за достигане до правилен извод по неправилен път.


	99666:

	Кървавочервеният цвят на облаците бавно избледня до нежнорозово, поглъщайки последните лъчи на гаснещото слънце. След няколко кратки мига те се превърнаха в оловносиво море, за да се разпръснат малко по-късно, разкривайки дълбините на проблясващата бездна. Премигващото й призрачно сияние обля безкрайните пясъчни дюни, едва забележимо потръпващи от първия полъх на сякаш спусналия се от висините нощен хлад. Сега, когато отблясъците от кладата на отминалия ден вече се бяха изгубили в далечината, звездите поеха изцяло властта над небето, в очакване на завръщането на светлината. Внезапно една от тях описа дъга, като едновременно с това усили блясъка си. Тя се спускаше до момента, в който ясно придоби формата на кълбо, което застина над пясъците, огрявайки всичко наоколо с ослепителното си излъчване. Последвалото сякаш безкрайно дълго състояние на вцепенение приключи така внезапно, както бе започнало. Обектът пое рязко напред, снижавайки се в бръснещ полет над пътя, чийто край се губеше някъде зад хоризонта. Сиянието постепенно отслабна, преминавайки през всички цветове на спектъра и се изгуби напълно в момента, когато сферата прелетя покрай самотно извисило се табло с надпис:
C>
#	ВОЕННА ТРУДОВА БАЗА Т113 — 220 МИЛИ
#	ЗОНА СЪС СТРОГО ОГРАНИЧЕН ДОСТЪП
C$
