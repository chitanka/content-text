	Веднъж един човек яздел кон. Не щеш ли, насред пътя конят му окуцял и не можел да тича.
	А в това време на пътя се появил друг човек, също на кон. Когато той се приближил, първият конник му рекъл:
	— Дай ми твоя кон!
	Но човекът отказал.
	Тогава първият конник извадил меча си и рекъл:
	— Или ще ми дадеш коня, или ще ти отсека главата!
	Собственикът му дал коня и тръгнал подир него на куция кон.
	На другия ден те се срещнали на пазара в града. И оня, чийто кон бил откраднат, дотърчал при кадията, взел да му се оплаква от оскърбителя си и му разказал как станало всичко.
	Кадията повикал обвиняемия и го попитал:
	— Чий е този кон, човече?
	Оскърбителят отговорил:
	— Мой. Имам го още от дребничко жребче.
	Тогава господарят на коня смъкнал ризата си, метнал я върху главата на коня и рекъл на своя оскърбител:
	— А на кое от очите му има перде?
	Обвиняемият бързо отговорил:
	— На дясното.
	Тогава господарят на коня смъкнал ризата от главата на коня и рекъл:
	— Той не е имал никога перде на дясното око!
	И кадията му върнал коня.
