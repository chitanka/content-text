	Разправят, че веднъж лисицата, като изнемогвала от жажда, се приближила до един кладенец. А в кладенеца имало въже с две кофи на двата края. Седнала лисицата в горната кофа и се спуснала долу, а другата кофа се изкачила.
	Напила се лисицата с вода, но не могла да излезе. Надникнала в кладенеца една хиена и видяла във водата месечината и лисицата, която седяла на дъното. Хиената попитала:
	— Какво правиш там?
	А лисицата посочила отражението на месечината и рекла:
	— Ям половината от това сирене, а другата половина ще остане за тебе.
	— А как да се спусна?
	— Седни в кофата — отговорила лисицата.
	От тежестта на хиената горната кофа се спуснала долу, а кофата с лисицата се изкачила горе. Така лисицата се измъкнала от кладенеца, а оставила хиената там.
	Хитрият винаги лъже глупавия и го напуща в нещастие.
