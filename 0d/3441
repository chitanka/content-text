	Една жена, разправят, се омъжила за слон. И ето, двамата й братя дошли да я навестят. Но те се страхували от слона и дошли скришом от него. Жената излязла уж за дърва и, като взела братята си заедно с дървата, внесла ги в колибата и ги скрила под рогозките. После рекла на свекърва си:
	— Откакто съм тук, заклали ли сте за мене поне един овен?
	Свекървата на тази жена била сляпа и отговорила:
	— Жено на моя най-голям син, ти говориш така, както никога не си говорила по-рано!
	Скоро се върнал слонът и почнал да търка хълбока си о стената на колибата. А жената пак казала:
	— Заклали ли сте за мене поне един овен?
	Тогава свекървата рекла на слона:
	— Жена ти казва това, което никога не е казвала досега, направи за нея, каквото иска!
	Заклали овен и тя го изпекла целия. Когато всички хапнали, жената попитала свекърва си:
	— Как дишате вие, слоновете, когато спите леко, и как дишате, когато спите дълбоко?
	Свекървата промърморила:
	— Колко си приказлива днес! Когато спим дълбоко, дишаме така: Суи! Суи! Когато спим леко, дишаме така: Хоу! Аваба! Хоу! Аваба!
	Легнали да спят и заспали. А жената не спяла и се вслушвала в дишането им. Когато заспали дълбоко и почнали да дишат — Суи! Суи! — тя станала и рекла на братята си:
	— Те спят мъртвешки сън! Стягайте се!
	Те излезли, свалили кожите от колибата, прибрали всички вещи. А жената казала:
	— Не вдигайте шум, че ще ме погубите!
	И те вършили всичко много тихо.
	Когато братята се приготвили, тя отишла с тях в кошарата, подкарала целия добитък, като оставила само една крава, една овца и една коза. А на кравата, която оставила, рекла:
	— Не мучи така, както мучиш, когато си сама, ако не искаш моята смърт!
	Същото рекла на козата и на овцата.
	Излезли те с всичките неща и с целия добитък, а останалите викали цялата нощ така, като че са много. Слонът чувал това и си мислел:
	„Те всички са на мястото си!“
	На сутринта станал слонът и видял, че няма нито жена му, нито добитъка. Взел си тоягата, рекъл на майка си:
	— Ако загина, цялата земя ще потрепери — и тръгнал да гони жена си и братята й.
	Когато видели, че той ги настига, те се спуснали към скалата и влезли в пукнатината. И жената рекла:
	— Камък на моите прадеди, разтвори се, защото ни преследва враг!
	Тогава скалата се разтворила, пуснала ги и пак се затворила. Слонът се приближил до скалата и казал:
	— Камък на моите прадеди, разтвори се за мен! Скалата се разтворила, но щом влязъл слонът, отново се затворила и го смазала. И затреперала цялата земя, и слонът умрял. А майка му рекла:
	— Както рече моят най-голям син, така стана! Земята трепери!
