	Живели едно време двама души и много се обичали. Веднъж отишли на лов. Стреляли двамата, прибрали плячката, намерили стрелите си и тръгнали по-нататък. И на другия ден също така.
	Но веднъж се случило тъй, че и двамата стреляли, и единият от тях намерил стрелата си, а другият не могъл да я намери. И тогава попитал:
	— Приятелю мой, не можеш ли да ми намериш стрелата?
	Но другият отговорил:
	— Не, приятелю, да вървим в къщи, денят вече свършва!
	Но оня, който бил изгубил стрелата, рекъл:
	— Първо ми помогни да си намеря стрелата, нали съм ти приятел!
	Но другият отказал и повторил:
	— Да вървим по-скоро в къщи!
	И тогава приятелят му отговорил:
	— Добре, върви сам, но дружбата ни умря!
	И когато първият си отишъл, вторият намерил стрелата си и се върнал в къщи. А колкото за тяхната дружба, тя оттогава наистина умряла!
