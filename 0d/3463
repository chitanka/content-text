	Едно време живял един цар. Той издал заповед в царството си, че ако някой човек извърши постъпка, която заслужава смърт, може да му простят само ако каже три истини, които никой не ще може да опровергае.
	И случило се така, че един от воините на царя извършил престъпление и избягал в гората.
	В гората той увеличил вината си, като убивал всеки човек, който минел оттам.
	И царят заповядал на воините си да отидат и да го заловят. Те тръгнали, хванали го и го довели при съдията. Съдията го попитал:
	— Знаеш ли заповедта, издадена в тази страна?
	И човекът отговорил:
	— Да, разбира се.
	— Каква е? — попитал съдията.
	— Ако искам да ме помилват — отговорил човекът, — трябва да кажа три истини и никой да не може да ги отрече. Ако не мога да кажа, ще бъда убит.
	Съдията рекъл:
	— Да, така е. Е какво, знаеш ли три такива истини?
	— Да, зная — отговорил воинът.
	И съдията рекъл:
	— Кажи ги.
	Като мислел за своето положение, човекът казал тези три истини:
	— Ако човек ти каже: „Бях лош от рождение“, не му вярвай.
	Съдията помислил и признал истината, защото действително няма хора лоши от рождение, но идва време, когато те стават лоши.
	— Ако човек ти каже, че му харесва онова положение, в което сега се намира, не му вярвай — рекъл воинът.
	Съдията видял истина и в това.
	— Ако човек ти каже: „Пусни ме от съда, ще се върна на другия ден“, не му вярвай.
	И съдията отново видял истината: няма такъв глупец, който, излязъл веднъж от устата на смъртта, би се върнал отново там.
	И съдията рекъл на човека:
	— Така е, думите ти са истинни, човек не може да ги отрече.
	И пуснали, човека, и той се спасил от наказанието.
