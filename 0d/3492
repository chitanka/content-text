	Живели баща и син. Веднъж синът рекъл на баща си, че ще отиде да поскита из света да си опита късмета в търговия. Бащата го пуснал и му дал един мъничък скорпион за храна из пътя.
	Скоро момчето срещнало из пътя ковачи. Те рекли:
	— Я донеси тук този мъничък скорпион.
	И когато то им го занесло, те го убили. Тогава момчето рекло:
	— Ковачи, върнете ми мъничкия скорпион.
	— Какъв мъничък скорпион? — попитали ковачите.
	— Оня, който моят баща ми даде за ядене из пътя.
	За да успокоят момчето, ковачите взели един сърп и му го дали. И момчето продължило пътя си.
	Вървяло, вървяло и скоро срещнало хора, които жънели просо. Те рекли:
	— Я ни дай твоя сърп да пожънем с него.
	Взели те от момчето сърпа и почнали да жънат, после момчето рекло:
	— Жетвари, дайте ми сърпа.
	— Какъв сърп? — попитали жетварите.
	— Сърпа, който ми дадоха ковачите — рекло момчето.
	— Какви ковачи? — попитали те.
	— Ковачите, които убиха моя мъничък скорпион — отговорило момчето.
	— Какъв мъничък скорпион?
	— Оня мъничък скорпион, който моят баща ми даде за из пътя.
	Тогава жетварите дали на момчето просено брашно. Момчето ги оставило и срещнало една девойка от племето фулбе*, която носела кисело мляко. Девойката рекла:
	[* Племе в Западен Судан.]
	— Хей, момче, дай ми твоето просено брашно, ще го смеся с моето кисело мляко.
	Той й дал брашното, тя го смесила с млякото и го изпила. Тогава момчето се развикало:
	— Девойко фулбе, дай ми просеното брашно!
	— Какво просено брашно? — попитала девойката.
	— Просеното брашно, което ми дадоха жетварите — рекло момчето.
	— Какви жетвари? — попитала тя.
	— Жетварите, които взеха моя сърп.
	— Какъв сърп? — попитала девойката.
	— Сърпът, който ми дадоха ковачите.
	— Какви ковачи?
	— Ковачите, които убиха моя мъничък скорпион.
	— Какъв мъничък скорпион?
	— Мъничкият скорпион, който моят баща ми даде за из пътя.
	И девойката от племето фулбе му дала вместо брашно масло. Взело момчето маслото, продължило по-нататък и срещнало човек, който носел тютюн. И този човек рекъл на момчето:
	— Хей ти, донеси тук маслото! Ще го смеся с моя тютюн.
	Момчето му дало маслото, човекът припържил маслото и го смесил с тютюна. Тогава момчето рекло:
	— Върни ми маслото.
	— Какво масло? — попитал човекът.
	— Маслото, което девойката фулбе ми даде — рекло момчето.
	— Каква девойка фулбе? — попитал човекът.
	— Девойката фулбе, която изяде просеното ми брашно.
	— Какво просено брашно?
	— Просеното брашно, което жетварите ми дадоха.
	— Какви жетвари? — попитал човекът.
	— Жетварите, които взеха моя сърп — отговорило момчето.
	— Какъв сърп?
	— Сърпът, който ковачите ми дадоха.
	— Какви ковачи?
	— Ковачите, които убиха моя мъничък скопион.
	— Какъв мъничък скорпион?
	— Мъничкият скорпион, който моят баща ми дади за из пътя.
	За да успокои момчето, човекът му дал малко сол. Продължило момчето със солта по-нататък и срещнало един младеж от племето фулбе, който пасял добитък.
	— Момче, ела насам. Дай ми твоята сол. Ще я сложа във вода и ще напоя добитъка — рекъл младежът.
	Момчето дало на младежа солта и той сложил солта във водата и напоил добитъка. Тогава момчето извикало:
	— Момко, дай ми солта!
	— Каква сол? — попитал младежът.
	— Солта, която човекът с тютюна ми даде — рекло момчето.
	— Какъв човек с тютюна?
	— Човекът с тютюна, който ми взе маслото.
	— Какво масло?
	— Маслото, което девойката фулбе ми даде.
	— Каква девойка фулбе?
	— Девойката фулбе, която изяде просеното ми брашно.
	— Какво просено брашно?
	— Просеното брашно, което ми дадоха жетварите.
	— Какви жетвари?
	— Жетварите, които взеха моя сърп.
	— Какъв сърп?
	— Сърпът, който ковачите ми дадоха.
	— Какви ковачи?
	— Ковачите, които убиха моя мъничък скорпион.
	— Какъв мъничък скорпион?
	— Мъничкият скорпион, който моят баща ми даде за из пътя.
	Тогава младежът избрал от своето стадо един вол и го дал на момчето. Продължило момчето с вола по-нататък, стигнало в един град и срещнало там главния месар, който рекъл:
	— Хей, момче, я доведи тук вола да го заколим. Когато волът бил заклан, а месото продадено, момчето извикало:
	— Месарю, дай ми вола!
	— Какъв вол?
	— Волът, който ми даде младежът фулбе.
	— Какъв младеж?
	— Младежът, който ми взе солта.
	— Каква Сол?
	— Солта, която човекът с тютюна ми даде.
	— Какъв човек с тютюн?
	— Човекът с тютюна, който ми взе маслото.
	— Какво масло?
	— Маслото, което девойката фулбе ми даде.
	— Каква девойка фулбе?
	— Девойката фулбе, която изяде просеното ми брашно.
	— Какво просено брашно?
	— Просеното брашно, което ми дадоха жетварите.
	— Какви жетвари?
	— Жетварите, които взеха моя сърп.
	— Какъв сърп?
	— Сърпът, който ковачите ми дадоха.
	— Какви ковачи?
	— Ковачите, които убиха моя мъничък скорпион.
	— Какъв мъничък скорпион?
	— Мъничкият скорпион, който моят баща ми даде за из пътя.
	Тогава главният месар взел двама роби, мъж и жена, и му ги дал. Като получило двамата роби, момчето се върнало в къщата на баща си и рекло:
	— Пътуването беше сполучливо, върнах се с двама роби, които получих за един мъничък скорпион.
