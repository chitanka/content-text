	Живели някога един чакал и една хиена. Обикновено, като се протягал, чакалът казвал:
	— Лъжата може да причини по-голяма болка от копието.
	А хиената отговаряла:
	— Не, не си прав.
	И решил чакалът да докаже на хиената, че е прав.
	Отишъл на пазара, купил медени питки, занесъл ги на лъва и рекъл:
	— О, владетелю на гората, донесох ти едно лакомство, което намерих днес. Опитай го.
	Опитал лъвът питката, много му харесала и той попитал чакала:
	— Маламе* на гората, къде намери тона нещо?
	[* Малам — учтиво обръщение към учен човек.]
	— Взех го от хиената, това са сълзите й — отговорил чакалът, — но тя не дава това лакомство никому освен на мене.
	Ала лъвът се запътил към хиената, намерил я и рекъл:
	— Пролей за мене малко от твоите сладки сълзи.
	Проляла хиената малко сълзи, лъвът ги опитал, но те не били сладки. Лъвът рекъл:
	— Не, не! Не е това.
	Хиената отново проляла малко сълзи, но и те не били тъй сладки, както лакомството. Разсърдил се лъвът, сграбчил хиената и взел да я души. Хиената едва се спасила.
	Скоро след това, когато чакалът дошъл в къщи, хиената му рекла:
	— Да, чакале, ти беше прав. Лъжата може да причини сто пъти по-голяма болка от копието. Аз изпитах това на себе си. Вече няма да се препирам с тебе.
