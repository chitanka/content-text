	Веднъж, като срещнала костенурката, антилопата взела да се хвали, че тича много бързо, и рекла:
	— А ти знаеш ли да тичаш?
	— Не само че зная — отговорила костенурката — ами и ще те надбягам!
	Засмяла се антилопата:
	— Щом е така, хайде да се надпреваряме!
	Костенурката се съгласила.
	На другата заран те тръгнали за уреченото място и, когато стигнали там, антилопата рекла:
	— Хайде да тичаме — и се спуснала да бяга колкото й държат нозете, като оставила далече зад себе си костенурката. След някое време антилопата се спряла и викнала:
	— Хей, костенурко, къде си?
	А костенурката отговорила:
	— Тук съм!
	Зачудила се антилопата и хукнала да тича още по-бързо. Но скоро се спряла и пак попитала:
	— Къде си, костенурко? — И пак чула отговор:
	— Тук съм!
	И по-нататък станало така. Антилопата се спирала и питала:
	— Къде си?
	И всеки път костенурката й отговаряла:
	— Тук съм.
	Когато най-сетне антилопата дотичала до уреченото място, костенурката вече я чакала.
	— Аз те чакам отдавна — рекла тя. — Дотичах първа.
	А всичко това станало така, защото костенурката измамила антилопата: Предната нощ тя събрала всичките си роднини и им заповядала да насядат в тревата по пътя на антилопата, И когато антилопата се спирала и викала костенурката, някоя от тези костенурки й отговаряла.
	И затова оттогава се казва: „Умната глава е по-добра от бързите крака“.
