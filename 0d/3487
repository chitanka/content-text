	Тази приказка е за козата и козленцето й.
	Тръгнали те веднъж на разходка и се заблудили в гората. Преди залез слънце видели една колиба и се приближили до нея. А там живеела една хиена с малките си. Видяла хиената козата с козленцето й рекла:
	— Добре дошли.
	Козата и козленцето влезли вътре. А хиената взела зърно и започнала да го груха. Козата рекла на хиената:
	— Я дай да ти помагна.
	— Не — отговорила хиената, — та гостите работят ли?
	— Ама ти не ме смятай за гостенка, дай да ти помогна — повторила козата, взела един камък и почнала да груха зърното.
	Козленцето дошло по-близо до майка си и козата му рекла:
	— Сега ще запея и ти пей с мене.
	И козата подхванала своята песен. Тя пеела:
	— Аз убих десет слона.
	— Истина е — пригласяло й козленцето.
	— Аз убих десет лъва.
	— Истина е.
	— Аз убих десет леопарда.
	— Истина е.
	— Аз убих десет хиени.
	— По-тихо, мамо, не пей така — рекло козленцето, — ще чуе хиената, ще избяга и ще ни остави без ядене.
	Но хиената чула песента на козата и попитала:
	— Какво пееш, козо?
	И козата повторила своята песен:
	— Аз убих десет слона.
	— Истина е — пригласяло козленцето.
	— Аз убих десет лъва.
	— Истина е.
	— Аз убих десет леопарда.
	— Истина е.
	— Аз убих десет хиени.
	— Истина е.
	И тогава хиената рекла:
	— А да изпратя ли малките си да донесат вода, за да се напиете?
	Излязла хиената от колибата и рекла на малките си:
	— Бягайте оттук, деца, и не се връщайте, инак козата ще ви убие.
	Побягнали децата й и изчезнали в гората, а хиената се върнала при гостите, седнала и, като почакала малко, рекла:
	— Ах, скъпи гости, пратих децата си за вода, но нещо ги няма. Извинете ме, ще отида да ги потърся.
	Излязла хиената от колибата, побягнала в гората и вече не се върнала.
	Така колибата на хиената останала за козата и козленцето.
