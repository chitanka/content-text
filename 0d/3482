	Паякът имал много дългове — той заемал почти от всяко горско животно. Взел паякът да мисли как да се разплати с всички: нали нямал пари. И обявил, че в петък всички заемодавци трябва да дойдат, за да си получат дълга.
	В петък рано сутринта първа дошла да си получи дълга кокошката.
	— Добре, ей сега ще ти платя, само почакай-една-две минути да приготвя угощение за тебе — рекъл паякът и излязъл.
	Докато кокошката чакала в колибата, дошъл дивият котак.
	— Онова, което ти дължа, е в колибата, иди и си го вземи — рекъл му паякът.
	Влязъл котакът в колибата, сграбчил кокошката и й откъснал шията.
	А през това време дошло кучето да си получи дълга.
	— Влез в колибата и вземи онова, което ти дължа.
	Влязло кучето в колибата, сграбчило котака и го убило. Когато вече се канело да си отива, дошла хиената и паякът също й поръчал да отиде в колибата. Влязла тя там, сграбчила кучето и го изяла. Щом се наканила да излезе, дошъл да си получи дълга леопардът. Паякът му предложил да влезе в колибата и да вземе онова, което му се полага. Видял леопардът хиената, хвърлил се върху нея и я убил. Тъкмо тогава дошъл лъвът и се нахвърлил върху леопарда. Видял паякът борбата на лъва с леопарда, взел малко пипер и го хвърлил в очите на двамата, грабнал една тояга и почнал да ги бъхти, докато ги убил. После събрал месото на убитите зверове и рекъл:
	— Най-сетне се разплатих с всички!
