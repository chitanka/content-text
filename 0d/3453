	Веднъж заекът свикал всички животни и рекъл:
	— Хайде да сварим пиво, да го поставим под най-голямото дърво и да попитаме ония, които живеят там, на небето, кой е вожд тук, на земята.
	Всички се съгласили и определили ден.
	А същия ден на разсъмване заекът качил на дървото своя брат, също заек. Събрали се всички животни — тук били и слонът, и лъвът, и носорогът, — сварили пиво, поставили го под дървото. Щом почнали да пият пивото, заекът рекъл:
	— Ето, че настана време да питаме кой е вожд тук, на земята.
	Тогава станал слонът и извикал:
	— О, вие там горе, в селото на нашите прадеди, кой е вожд тук, на земята?
	Но никой не отговорил отгоре, царяла тишина. Тогава заекът рекъл:
	— Те не ти отговарят. Значи не те признават и ти не си вожд!
	Станал тогава лъвът и извикал:
	— О, вие там горе, в селото на нашите прадеди, кой е вожд тук, долу?
	И отново отговорът бил мълчание.
	А заекът пак рекъл:
	— Значи и ти не си вожд.
	После станал сам заекът и извикал:
	— Аз, заекът, викам, кой е вожд тук, на земята?
	И всички животни чули глас отгоре:
	— Ти, почтени заеко, ти си вождът, когото оставихме там, на земята.
	Заекът попитал важно всички:
	— Е, чухте ли сега?
	И всички се съгласили, а слонът рекъл:
	— Наистина ти си вожд, така ни рекоха отгоре!
	Станали всички животни и се поклонили на заека като на свой вожд. И рекъл тогава заекът:
	— Сега си върви, народе мой!
