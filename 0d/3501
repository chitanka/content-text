	Имало едно време един халиф. Той имал шут на име Абу-Нувас. Една зимна нощ халифът му рекъл:
	— Искам да ти направя хубав подарък, но само ако преспиш нощта на покрива — гол и без огън, от който би могъл да се сгрееш.
	— Добре, съгласен съм — отговорил Абу-Нувас. И прекарал нощта така, както се споразумели, а, когато настанало утрото, отишъл при халифа да си иска подаръка.
	— А ти изпълни ли условието? — попитал го халифът.
	— Изпълних го — отговорил Абу-Нувас, — прекарах нощта гол в лютия студ и видях огън само в една много отдалечена къща, а така ми се искаше да се посгрея на него!
	Халифът рекъл тогава:
	— Ти са нарушил условието. Щом си видял огън, безспорно си получил от него някаква топлина, колкото и малка да е. Затова нямаш право да получиш награда.
	Абу-Нувас се ядосал много и решил да вразуми халифа.
	След няколко дни той поканил халифа в къщи на обед. Халифът дошъл и взел да чака кога ще дойде време за ядене. Но нищо не му поднасяли. Тогава попитал Абу-Нувас.
	— Къде са ястията?
	Абу-Нувас отговорил:
	— Още не са готови.
	Минал още час. И пак никой не донесъл никаква храна.
	А когато халифът попитал Абу-Нувас какво става, той повторил своя отговор. Най-сетне халифът се разгневил и поискал да види мястото, където се готви храната.
	Тогава Абу-Нувас го завел до едно дърво и рекъл:
	— Ястията са на върха на това дърво. А тук под неговите корени е огънят.
	Погледнал го халифът и рекъл:
	— Ти си луд. Как чакаш храната да бъде приготвена по такъв начин?
	Абу-Нувас отговорил:
	— А как постъпи ти? Каза, че съм получавал някаква топлина от огъня, който съм виждал в далечината! Сега е моят ред!
	Халифът разбрал шегата и едва не умрял от смях, а после дал на Абу-Нувас обещания подарък.
