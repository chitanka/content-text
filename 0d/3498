	Затънала една хиена в калта и три дни нямало какво да яде. Покрай нея минала една маймуна. Хиената я помолила да й помогне да се измъкне от калта. Но маймуната рекла:
	— Ако ти помогна, ти ще ме изядеш. Хиената се заклела, че няма да направи това.
	Тогава маймуната й помогнала, а после рекла:
	— Сега ме пусни.
	— Да имаш да вземаш — отвърнала хиената. — Аз три дни не съм яла нищо, как тъй ще те пусна?
	В това време от дупката си излязла невестулката и рекла на хиената:
	— Я ме пуснете да мина между вас.
	Хиената изпуснала маймуната, която бързо се покатерила на едно високо дърво, а невестулката се скрила в дупката си.
	Както седяла на дървото, маймуната погледнала в далечината и викнала:
	— Те са тук!
	— Кои? — попитала хиената.
	— Някакви хора с намордници в ръце. Идат да уловят хиената.
	Уплашила се хиената и търтила да бяга, а невестулката излязла от дупката си и заедно с маймуната почнали да се смеят от сърце.
	Ето как било.
