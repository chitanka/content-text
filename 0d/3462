	Живял някога един човек, той бил сляп от рождение. Но веднъж станало чудо: очите му ненадейно се отворили. И случило се така, че пред него в тази минута стояло едно магаре. Слепият видял само това магаре и нищо повече. Но тозчас очите му отново се затворили.
	Сега за него целият свят се изчерпвал с това магаре.
	Веднъж минал покрай него един човек и рекъл, че някой си построил хубава къща. А слепият попитал:
	— Хубава като магарето ли?
	Друг път някой рекъл:
	— Видях в морето голям кораб.
	И слепият отново попитал:
	— Голям като магарето ли?
	И така било всеки път. Когато някой минавал покрай него и хвалел нещо, той винаги питал прилича ли на магарето.
	Всички наоколо все се чудели.
	Най-сетне хората попитали слепия:
	— Защо, бвана*, сравняваш всичко с магарето?
	И слепият разправил как веднъж очите му се отворили ненадейно и първото, което видял, било магарето; и оттогава целият свят се изчерпвал за него с това магаре. Хубав като магаре! Голям като магаре! Дълъг като магаре! И към всичко останало той добавял: „като магаре“.
	[* Бвана — господин, господар.]
