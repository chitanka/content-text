	Тази приказка е за горските животни, лъва и лалугера.
	Научил се лъвът да убива в гората животните и техният брой с всеки ден намалявал. Разтревожили се животните, събрали се всички и се упътили при лъва. Дошли при него и рекли:
	— О, повелителю на гората, дойдохме при тебе с молба. Не ни изтребвай, обещаваме да ти принасяме едного от нас всяка сутрин за ядене. Само не закачай останалите живи.
	— Добре — рекъл лъвът, — съгласен съм.
	На другата сутрин животните хвърлили жребий и той се паднал на антилопата. Хванали я те и я занесли на лъва. Лъвът се нахранил и не закачал тоя ден нито едно животно. На другия ден жребият се паднал на хиената и нея изял лъвът.
	Така минали много дни и най-сетне жребият се паднал на лалугера. Животните искали да го хванат и да го занесат на лъва, но лалугерът рекъл:
	— Не, не, не ме закачайте, аз сам ще отида при лъва.
	Животните пуснали лалугера. Той си отишъл в дупката, легнал и заспал, и спал до пладне.
	А гладът мъчел лъва; без да дочака жертвата си, той скочил разгневен и с рев се спуснал да търси животните. Чул лалугерът рева на лъва, събудил се, излязъл от дупката си и се покатерил на едно дърво до кладенеца.
	Когато лъвът се приближил, лалугерът попитал от върха на дървото:
	— Какво е станало, защо викаш?
	— От сутринта чаках животните — изревал лъвът, — но те не ми донесоха нищо да ям!
	Тогава лалугерът рекъл:
	— Ние хвърлихме жребий и той се падна на мен. Аз тръгнах към тебе и ти носех мед, но друг един лъв, който седи в тоя кладенец, ме спря и ми взе меда.
	— Къде е той, този лъв?
	— Той е в този кладенец, но казва, че е по-силен от тебе — отговорил лалугерът.
	Лъвът разсвирепял, затекъл се към кладенеца, надникнал вътре и видъл друг лъв, който го гледал. Всъщност това било само неговото отражение. Тогава лъвът взел да го ругае, но от кладенеца нямало отговор. Скочил лъвът върху другия лъв в кладенеца и се удавил.
	А лалугерът се върнал при животните и рекъл:
	— Аз убих лъва, сега можете да живеете в гората спокойно, а аз ще ида в дупката си.
	И рекли зверовете:
	— Лалугерът уби лъва. По-добре е да бъдеш хитър, отколкото силен.
