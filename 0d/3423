P>
	В малката уличка вихри метежни
	екнат и гонят се с ропот и плач,
	сплитат за миг те коси белоснежни
	и разпилеят се волни, безбрежни
	в синия вечерен здрач.

	С трескави крачки мъже прегърбени
	мълком понесли са дървен ковчег,
	а след ковчега, с очи насълзени,
	суха женица пристъпя и стене
	с рохкав посипана снег.

	С вихрите шеметни в пристъп неравен,
	звън погребален се носи далеч,
	бликне разплакан, издигне се плавен
	и се отпусне сподавен и бавен,
	шепнейки горестна реч…

	Тегне небето под схлупени хижи,
	вихър в прозорците съска и бий,
	а край носилото бавно се движи
	рунтаво куче, спре се, приближи
	и страховито завий.
P$
