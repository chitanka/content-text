	Разправят, че веднъж един лъв спял пред входа на пещерата си. Ненадейно долетял бръмбар, който наричат ензез, и почнал да се вие над него. Лъвът се събудил и рекъл:
	— Не хвърчи над мене, дребосъче. Ако беше по-голям, щеше за миг да загинеш от мене. А от такъв като тебе какво ще взема.
	Ала бръмбарът отговорил:
	— Не, събудих те, а сега нека се преборим. И оня, който победи, ще убие другия.
	Лъвът се учудил на храбростта на бръмбара и, без да отговори нищо, отишъл да спи в пещерата.
	А бръмбарът продължавал да хвърчи над лъва и да бръмчи и най-сетне се заврял в носа на лъва и силно го ужилил, а после бързо изхвръкнал.
	И тозчас от носа на лъва шурнала кръв и потекла като разпенен поток. Лъвът паднал, забъхтил се в земята и скоро умрял.
