	Живели си един мъж и една жена. И веднъж жената рекла на мъжа:
	— Иди и налови мишки. Нашите съседи са наловили вече много.
	Отишъл мъжът и намерил много миши дупки. Клекнал до една от тях и рекъл:
	— Мишко, улови се! Трябва да наловя много мишки за жена си.
	После се приближил до друга дупка и пак клекнал с думите:
	— Мишко, улови се! Трябват ми мишки за жената!
	Като обиколил така всички дупки, отишъл си в къщи, без да убие нито една мишка, защото само говорел, а не разравял дупките. Но когато се върнал в село, рекъл на жена си:
	— Улових!
	Жената се зарадвала, защото мислела, че мъжът й наистина е уловил много мишки, и рекла:
	— Донеси тук мишките, които си уловил.
	Но той не й дал нищо, а просто отговорил:
	— Улових.
	Тя пак повторила:
	— Донеси ми онова, което си уловил!
	Той мълчал. Тогава жената го попитала:
	— Но какво си правил тогава?
	И мъжът отговорил:
	— Кляках до мишите дупки и им казвах…
	Огорчила се жена му и рекла:
	— Нямаш капка ум в главата!
	На другия ден казала на мъжа си:
	— Да идем заедно, ще ти покажа как трябва да се ловят мишки.
	Отишли те при мишите дупки и, когато стигнали там, жена му взела една мотика и почнала да разкопава дупките и да трепе мишките. И като направила така, рекла:
	— Виждаш ли как трябва да се лови! Не стига само да казваш, че си ги уловил! Трябва да копаеш дупките с мотика и да трепеш мишките. А ти само казваш: „Улових!“ — така нищо няма да уловиш!
	След това мълчаливо се върнали в къщи. Когато вече наближавали селото, мъжът се спрял и рекъл:
	— Сега знам как да ги ловя. Трябва ти да дохождаш с мене!
