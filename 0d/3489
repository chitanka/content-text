	Живял едно време един беден човек. Той нямал ни храна, ни дреха — нищо, освен надбедрена превръзка. Отишъл този човек при царя и рекъл:
	— Царю, уморих се да живея, по-добре убий ме. Нямам ни храна, ни дреха, само надбедрена превръзка. Толкова голяма е моята бедност!
	— Добре — рекъл царят и заповядал на слугите си да вземат бедняка и да го убият.
	Но в това време, когато слугите на царя вече се канели да го убият, покрай тях минал друг бедняк, съвсем гол. И той рекъл:
	— Искам да ви помоля за една милостиня. Когато убиете този човек, дайте ми неговата надбедрена превръзка.
	Щом чул тия думи, първият бедняк се провикнал:
	— Спрете, не ме убивайте! Отведете ме назад при царя, искам да му кажа нещо.
	Върнали бедняка при царя и рекли:
	— Този човек желае да ти каже нещо.
	— Добре, нека дойде и каже, аз ще го изслушам — отговорил царят.
	И бедният човек рекъл:
	— Позволи ми да остана жив. Днес видях един човек още по-беден от мене. Не искам да мра.
	— Върви по своя път — рекъл царят — и благодари на бога, че си видял оня, който е по-беден от тебе.
	Това е краят на приказката.
