	Живял едно време един султан и във владенията му нямало вода. И ето, събрали се веднъж всички животни, които живеели там, за да изкопаят кладенец. Едничък само заекът отказал да копае. Оплакали се животните на султана:
	— Заекът не иска да копае кладенец.
	Султанът им отговорил:
	— Добре, оставете го, копайте сами!
	Отишли да копаят, а когато изкопали, взели да носят вода. Тогава зайката рекла на заека:
	— А какво ще пием ние, откъде ще вземем вода?
	А заекът отговорил:
	— Не се бой, ще вземем вода от кладенеца.
	Научили за това животните и решили да вардят кладенеца.
	— Хайде — казали те — да причакаме заека тук, при кладенеца, и да го уловим.
	А хиената рекла:
	— Аз ще остана тук сама, веднага ще го хвана.
	Тя останала да чака и, когато настъпила вечерта, видяла заека, който идел с две кратуни: едната от тях била празна, в другата имало мед.
	Приближил заекът до кладенеца и казал:
	— Слушай, хиено, трябва ми вода. Не може ли да мина оттук?
	Хиената му отговорила:
	— Щом ти трябва вода, мини!
	Тогава заекът рекъл:
	— Моята вода е сладка, а твоята лоша, защо ми е твоята вода?
	— Слушай, зайо — помолила го хиената, — дай ми да опитам от твоята вода.
	Заекът налял малко мед право в устата на хиената. Хиената извикала:
	— Сипи ми, сипи ми още, твоята вода наистина е много сладка.
	— Добре — рекъл заекът, — но най-напред трябва да те вържа здраво о дървото, за да не паднеш.
	— Хубаво де, вържи ме — съгласила се хиената, — само ми дай още от твоята вода и гледай да не ме връзваш много здраво.
	Но заекът взел да я връзва о дървото здраво-здраво, а когато я вързал, хиената му рекла:
	— Дай ми сега от твоята вода.
	Заекът се разсмял, набил хиената, налял вода от кладенеца и си отишъл, като оставил хиената вързана о дървото.
	И ето, рано сутринта всички животни се запътили към кладенеца. Щом видели хиената, попитали я:
	— Какво се е случило с тебе, хиено?
	— Дойдоха много животни и ме вързаха.
	— Колко? — попитал лъвът.
	— Много, много! — извикала хиената. Но лъвът й рекъл:
	— Лъжеш, хиено, тебе те е вързал само заекът.
	Животните отвързали хиената и се върнали в града.
	А лъвът рекъл:
	— Аз ще остана да пазя кладенеца тази нощ и ще го уловя.
	Отишъл лъвът на кладенеца, скрил се в храстите и зачакал. И ето, късно вечерта пак дошъл заекът и почукал по кладенеца:
	— Може ли?
	Но лъвът нищо не му отговорил, седял тихо.
	— Ще взема вода само за къпане, не ми трябва вода за пиене: аз си имам сладка вода — рекъл заекът.
	Но лъвът, както преди, мълчал. Тогава заекът взел черпалото, за да си налее вода, но лъвът се хвърлил върху него и го хванал. Заплакал заекът и казал:
	— Аз не искам вода, мене съвсем не ми трябва твоята вода, моята вода е по-сладка.
	Лъвът помолил:
	— Дай ми малко.
	И заекът му налял в устата мъничко мед. Лъвът пийнал и рекъл:
	— Наистина е сладка, я дай още.
	А заекът отговорил:
	— Чакай, най-напред трябва да те вържа по-здраво о дървото, за да не паднеш.
	— Хайде връзвай — рекъл лъвът нетърпеливо — и дай още вода!
	И когато заекът го вързал здраво, лъвът рекъл:
	— Хайде, дай де.
	Но заекът му отговорил:
	— Ти имаш ли ум, лъве?
	Той си налял вода, изкъпал се в кладенеца и си отишъл в къщи.
	И ето, рано сутринта дошли пак всички животни да видят уловил ли е лъвът заека. Когато хиената видяла лъва, засмяла се и попитала:
	— Е, какво, много ли животни те връзваха, лъве?
	Лъвът й отговорил:
	— Ох, не приказвай, хиено, той ме надхитри.
	Животните го отвързали. Тогава костенурката рекла:
	— Аз ще го уловя, ще остана тук тази нощ.
	Вмъкнала се костенурката в кладенеца и се скрила под водата. Дошъл заекът при кладенеца и почукал:
	— Има ли тук някой днеска?
	Костенурката мълчала. Тогава заекът рекъл:
	— Добре, аз ще си взема вода.
	Налял си заекът вода и се мушнал в кладенеца да се къпе. Щом проврял там дясната си лапа, костенурката веднага го хванала. Заплакал заекът и казал:
	— Кой си ти? Аз не искам вода, остави ме, моята вода е сладка, искаш ли да ти дам да опиташ?
	Но костенурката все тъй мълчала и здраво го държала за лапата. Тогава заекът проврял лявата си лапа, но тя хванала и нея. Пак заплакал заекът, искал да се измъкне, но костенурката, както преди, го държала здраво.
	И на сутринта пак дошли животните, видели заека и рекли:
	— Най-сетне уловихме заека! Хайде да го вържем и да го отведем при султана.
	— Защо отказваше да копаеш кладенец, а сега мъкнеш вода? — попитал го султанът.
	— Заповядай да ме вържат, и аз ще умра — отговорил заекът.
	— Вържете го! — заповядал султанът.
	— Само не ме връзвайте с кокосово въже* — замолил се заекът, — а ме вържете с бананово, и аз веднага ще умра, щом ме хвърлите на слънце.
	[* Кокосовото въже е много яко; а банановото, когато изсъхне, лесно се къса.]
	Вързали го с бананово въже и го оставили на слънце. И лежал той така много часове поред и изведнъж животните чули как пука банановото въже. Тогава рекли на султана:
	— Заекът ще скъса въжето.
	Но хитрият заек рекъл:
	— Оставете ме, аз умирам.
	Най-сетне заекът напрегнал всичките си сили и въжето се скъсало. Тогава хукнал да бяга, колкото му държат краката, така че никой не могъл да го хване.
