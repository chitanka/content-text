	Когато Маву* раздавал на птиците криле, той не им дал опашки. Рекъл, че всяка птица трябва сама да си купи опашка. А се продават те в еди-кой си град и всяка опашка струва пет каури**. Ако някой няма пари да си купи опашка, направена за него, Маву после няма да му продаде вече никаква опашка. И той определил ден, когато всички птици трябва да се съберат.
	[* Маву — властелин на небето, върховно божество у дахомейците и у племето еве.]
	[** Каури — раковина; употребявала се като дребна монета.]
	В определения ден дошли птиците със своите каури и си купили опашки. Само яребицата не отишла да си купи опашка, защото нямала пари. Съжалил се Маву над яребицата и решил да я почака малко. Той мислел, че тя после ще дойде да си потърси опашката. Но яребицата не дошла. Тогава Маву продал опашката й на дивия гълъб — врага на яребицата.
	Върнал се гълъбът от града и почнал да се хвали с опашката си пред яребицата; той все я ядосвал и я питал:
	— Градът е толкова близо, боиш ли се да отидеш там, за да си купиш украшение?
	А яребицата отговорила на това:
	— Богатството още не е храброст.
	Така те се скарали и тази свада продължава и досега. Щом види гълъбът яребицата, започва да вика:
	— Градът е близо, градът е близо!
	А яребицата му отговаря:
	— Богатството не е храброст.
	И така между тях няма мир.
