	Отишъл паякът при учителя и рекъл:
	— Няма ли да ми дадеш някакъв цяр, за да поумнея?
	— Донеси ми мляко от биволица — отговорил учителят.
	Упътил се паякът в гората и се скрил под едно голямо дърво. Покрай него минала една биволица. Препънала се, паднала и не могла да стане. А паякът изтичал, издоил биволицата и донесъл мляко на учителя.
	— Добре — рекъл учителят, — сега ми донеси зъби от слон.
	Приготвил паякът сладки топчета от счукан ориз и мед, сложил ги в торбата и отишъл в гората. Видял слона, повикал го и му дал едно топче.
	— Откъде имаш такова вкусно ядене? — възкликнал слонът.
	— О, това място е много далеко, сам няма да стигна, а ако някой ми помогне, ще му донеса много сладки топчета.
	Слонът се съгласил да му помогне. Отишъл паякът при един голям камък, взел едно от своите топчета и натъркал с него целия камък. После показал този камък на слона:
	— Виждаш ли, ето яденето, което така ти харесва. Опитай го!
	Опитал слонът да сдъвче камъка, но зъбите му се счупили и паднали. А паякът вдигнал зъбите и ги занесъл на учителя:
	— Сега не достига само черен дроб от чакал, леопард, лъв и охлюв — рекъл учителят.
	Паякът купил крава, заклал я и поканил на обед всички, чийто черен дроб му трябвал. На обеда зверовете се скарали. Завързал се бой. Лъвът убил чакала и леопарда, смачкал охлюва, а после и той умрял, защото през време на боя му сипали пясък в очите. Извадил паякът черните дробове на чакала, леопарда, лъва и охлюва и ги занесъл на учителя. Тогава учителят рекъл на паяка:
	— Ти можа да намериш мляко от биволица, зъби от слон, черен дроб от чакал, леопард, лъв и охлюв. Щом съумя да направиш това, значи си достатъчно умен!
