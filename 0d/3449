	Знае се: чакалът обича да си хапва месце от малките животинки и не минава ден да не излезе на лов. И ето веднъж костенурката срещнала един син жерав и му рекла:
	— Трябва да помислим за чакала! Той ще дойде, ще ме сграбчи и ще ме изяде! Научи ме какво да правя.
	Жеравът отговорил:
	— Когато дойде чакалът, хвани се по-здраво за опашката ми и ще отлетим заедно.
	И ето, когато чакалът излязъл пак на лов и бил вече близо, костенурката се хванала здраво за опашката на жерава със зъби — нали няма ръце! Жеравът се вдигнал във въздуха заедно с костенурката. А чакалът, щом видял това, взел да ругае костенурката:
	— Тфу! Колко сбръчкана и стара е тази костенурка — викал той и обсипвал костенурката с обидни думи.
	Търпяла, търпяла костенурката, но накрая не издържала и извикала:
	— Лъжеш! Не съм стара и не съм сбръчкана!
	И тогава изпуснала от зъбите си опашката на жерава и паднала на земята. Приближил се до нея чакалът и я попитал:
	— Кой, според тебе, лъже?
	Заплакала костенурката:
	— Не говоря за тебе, о, мой по-голям брат!
	Но чакалът завчас я сграбчил и изял.
