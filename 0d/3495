	Лъвът, лисицата и хиената живеели в голяма дружба. Тръгнали те веднъж заедно на лов, уловили едно магаре, един заек и една антилопа.
	Лъвът рекъл на хиената:
	— Раздели плячката помежду ни.
	— Магарето — на тебе, заекът — на лисицата, антилопата — на мене — отговорила хиената.
	Лъвът й откъснал главата и се обърнал към лисицата:
	— Виждаш ли колко лошо хиената раздели плячката? А какво ще кажеш ти?
	— О, господарю на гората! — провикнала се лисицата. — Магарето на вас за закуска, антилопата — на вас за обед, а заекът — за вечеря.
	— Кой те посъветва да разделиш така плячката? — попитал лъвът.
	И лисицата отговорила:
	— Съвет ми даде главата на хиената, като се отдели от тялото й.
