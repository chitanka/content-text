P>
	[ней — (ост.) на нея.]

	Питаш ме защо съм аз
	дохождал нощя у вас,
	как съм скочил през плета
	и що щял съм да крада.

	Кат мъжът ти не съм стар
	да не видя в тъмна нощ:
	аз си имам за другар
	на поясът остър нож.

	Нощ бе тъмна като рог,
	примъкнах се като смок:
	слушам, гледам — всички спят,
	спеше си и ти с мъжът.

	Там в градина аз седнах,
	в ръка силна нож стиснах:
	ще излезе, рекох, той,
	ще изпита гневът мой.

	Гледам в къщи свещ гори,
	вие спите — мен в гърди
	силен пламък, яд гори
	и гняв ще ме умори.

	Впил съм очи във свещта,
	а не виждам, че нощта
	превали се и мина
	и зора се веч сипна.

	Славей песен си запя:
	с радост среща той зора;
	през прозорецът глава
	се показа и засмя.

	Тебе тутакси познах
	и тогаз се чак стреснах;
	„Друг път“, славею казах
	и през плетът пак скокнах.

	Ето защо идвах аз
	в тъмна нощ и грозен* час:
	[* грозен — страшен, опасен (рус.)]
	ще умре един от нас —
	ил мъжът ти, ил аз!
P$
