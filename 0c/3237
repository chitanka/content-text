P>
	Бързай, странник, върви скоро
	къща бащина да стигнеш;
	пред къщата играй хоро,
	през хорото ти ще минеш.

	„Добре дошел“, ще ти кажат
	деца, баби и подевки*;
	[* подевки — млади девойки]
	а момите — те играят
	подир дружкини засевки.

	Няма нищо! Други зема
	тази, що си нявга любил,
	но и за теб моми има:
	бог не си с камъни бил.

	Ще излезе стара майка
	да посрещне мила сина,
	ще заплаче, ще завайка:
	„Син дочаках от чужбина!“

	Ще прегърне мъжка снага,
	а ти нейни стари кости;
	ще чуйш майчина си тъга,
	ще чуйш нежни думи прости.

	Ще чуйш, ала недей плака,
	първо либе че сгодили,
	друга вест те тебе чака —
	за баща и братя мили!

	Турци тейка ти убиха,
	братята ти и двоица,
	полежаха, па изгниха,
	отровени във темница.

	Но то нищо! Ти да си жив,
	баща скоро ще да бъдеш,
	бог е добър и милостив,
	а ти трябва род да въдиш.

	На, че плачеш! Ех, жена си!
	За жени е плачът даден,
	за жени, за сиромаси:
	ти не си ни гол, ни гладен.

	Речи тамо: „Бог да прости“,
	на попове по патрихил*,
	[* патрихил — свещеническа дреха]
	на трапеза свикай гости,
	пък бъди, какъвто си бил!

	Земи жена хубавица
	или грозна със имот;
	народи рояк дечица
	и с сюрмашки ги храни пот.

	Тъй глупецът, тъй залита
	да прекара добър живот,
	и никога не се пита
	човек ли е той или скот!
P$
