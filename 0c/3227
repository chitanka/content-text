P>
	Ти ли си, мале, тъй жално пела,
	ти ли си мене три годин клела,
	та скитник ходя злочестен ази
	и срещам това, що душа мрази?

	Бащино ли съм пропил имане,
	тебе ли покрих с дълбоки рани,
	та мойта младост, мале, зелена
	съхне и вехне люто язвена*?!
	[* язвена — покрита с рани, наранена]

	Весел ме гледат мили другари,
	че с тях наедно и аз се смея,
	но те не знаят, че аз веч тлея,
	че мойта младост слана попари!

	Отде да знаят? Приятел нямам
	да му разкрия що в душа тая;
	кого аз любя и в какво —
	мечти и мисли — от що страдая.

	Освен теб, мале, никого нямам,
	ти си за мене любов и вяра;
	но тук вече не се надявам
	тебе да любя: сърце догаря!

	Много аз, мале, много мечтаях
	щастие, слава да видим двама,
	сила усещах — що не желаях?
	Но за вси желби* приготви яма!
	[* желби — желания]

	Една сал клета, една остана:
	в прегръдки твои мили да падна,
	та туй сърце младо, таз душа страдна
	да се оплачат тебе горкана…

	Баща и сестра и братя мили
	аз да прегърна искам без злоба,
	пък тогаз нека измръзнат жили,
	пък тогаз нека изгния в гроба!
P$
