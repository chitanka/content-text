P>
	Кажи ми, кажи, бедний народе,
	кой те в таз рабска люлка люлее?
	Тоз ли, що спасителят прободе
	на кръстът нявга зверски в ребрата,
	или тоз, що толкоз годин ти пее:
	„Търпи, и ще си спасиш душата?!“

	Той ли, ил някой негов наместник,
	син на Лойола и брат на Юда,
	предател верен и жив предвестник
	на нови тегла за сиромаси,
	нов кърджалия в нова полуда,
	кой продал брата, убил баща си?!

	Той ли? — кажи ми. Мълчи народа!
	Глухо и страшно гърмят окови,
	не чуй се от тях глас за свобода:
	намръщен само с глава той сочи
	на сган избрана — рояк скотове,
	в сюртуци*, в реси** и слепци с очи.
	[* сюртук — горна мъжка дреха]
	[** реси` — мн. число от расо]

	Сочи народът, и пот от чело
	кървав се лее над камък гробен;
	кръстът е забит във живо тело,
	ръжда разяда глозгани кости,
	смок е засмукал живот народен,
	смучат го наши и чужди гости!

	А бедният роб търпи и ние
	без срам, без укор, броиме време,
	откак е в хомот нашата шия,
	откак окови влачи народа,
	броим и с вяра в туй скотско племе
	чакаме и ний ред за свобода!
P$
