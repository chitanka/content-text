P>
	И вървим ние с теб — два обречени двойника —
	две тела, две души в туй човешко кълбо.
	И в човешката степ търсим двата разковника,
	двете сладки лъжи с едно име „любов“.
	Търся своя си аз, и ти — своя. Но другаде.
	Всред въртопа лица, във кълбото слова.
	А пък те са си в нас, може би нейде тука са,
	в двете наши сърца. Но не знаем това.
	Че мечтата, уви, все мечта си е винаги.
	Като сянка лежи все на пътя ни тя.
	Все към нея вървим, а тя — все недостигната.
	И кога доближим — о, каква ти мечта:
	просто образ нелеп, двоен образ в лъжовния
	свят, във който грешим, търсим правди.
							Кълбо,
	из което със теб ний вървим, двама двойника,
	две тела, две души на едната Любов…
P$
