P>
	Не искам да ти бъда божество,
	че божествата лесно се разлюбват.
	Не се усеща как, кога, какво,
	но нещо непременно ги погубва.
	И най-голямата любов, прости,
	за тебе не желая да съм също.
	Умира тя, и без да искаш ти,
	в удобния затвор на всяка къща.
	Аз искам само с искрени очи
	с теб да делим и хляба, и леглото.
	И колкото и смешно да звучи,
	аз искам твой другар да съм в живота.
	Че лесно своя Бог човек мени.
	Че новата любов е най-голяма.
	А със другаря в трудните ни дни
	смъртта едничка ни разделя само.
P$
