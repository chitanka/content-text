P>
	Добър вечер, госпожа Самотност!
	Както виждаш, нямаш избор друг,
	ти — вдовица на безброй работни,
	в труд улисани мъже в живота,
	тази вечер аз съм ти съпруг.

	Ти си ми съпруга. Пак сме двама.
	Заповядай в замъка ми бял!
	И бъди най-прелестната дама
	между всички други, що ги няма
	в този тъжно-смешен карнавал.

	Запали си, ако пушиш. И ме
	разтуши със виц, със комплимент.
	Дрънкай думи невъобразими.
	Всичко друго, само не кани ме
	да танцувам — малко съм вдървен.

	Малко нещо в танците ме няма.
	Други танци дълго аз играх.
	Страшни танци. Луди. Не за двама.
	В тях душата донавехнах само
	и в краката доосакатях.

	Измисли си име: Мими, Нели.
	И поне така им отмъсти!
	Бяха твои двойнички, приели
	твойте гласове, лица… умрели.
	Да, умряха те. Остана ти.

	Ти, голяма колкото живота.
	Колкото самия необят.
	В стаята е тихо и страхотно.
	Добър вечер, госпожа Самотност.
	С женско име, с мъжки образ — Свят.
P$
