P>
	Душата ми вихрушка я обрули,
	защо я пуснах гола и пеша
	сред вашите ласкателства и хули…
	Защо ви дадох своята душа?

	Защо ли като храм ви я отворих
	без да помисля аз, че някой ден
	незнайно кой от вас, жестоки хора
	иконите без свян ще окраде.

	Не съжалявам, че е пуст олтара
	и че вратите са разбити с бяс,
	но съжалявам че със свойта вяра
	днес няма где да се помоля аз.

	Душата ми, обрулена и мъртва
	пустее без икони и олтар…
	Във нея аз ви пуснах като в църква,
	а трябваше да сложа катинар!
P$
