P>
	Можеха да те спасят. Не смееха.
	Кой бе ти в сравнение със тях!
	Мреше ти се — тях им се живееше!
	Бе безстрашен — тях ги беше страх!
	Пуснаха те пред дулата, страшните.
	И тунелът взе да се тресе.
	И те грабна тишината, лашна те —
	в бъдещето да те пренесе.
	Днес си по-голям от всички тях. Но питам се:
	ако мой приятел набеден
	го осъдят, как ли аз — защитата —
	жив да го спася? Ами ако в битката
	някой ден той победи и мен?

@@	29. IX. 1981 г.
P$
