P>
	До днеска любовта ни беше тиха —
	спокойна като лятната река
	и като зима без свирепи вихри,
	и като пролет, будна под снега.
	И се въртяха пролети и зими.
	Търкаляха се бавно нощ и ден.
	А аз дори забравях, че те има,
	защото беше винаги край мен.
	Защото като сянка неотлъчна
	ме следваше във лош и хубав час.
	Чак днес разбирам колко било мъчно
	без сянката си да живея аз.
	От днес нататък като клон прекършен
	аз ще те чакам сам насред света.
	За всички любовта с раздяла свършва.
	За мен и теб с раздяла почва тя.
P$
