P>
	Била ли си вярна към мен? Мисля — да.
	Не — мисля. Почти съм уверен.
	Аз бях ли ти верен? Май не, за беда.
	Тежат ми две-три изневери.

	Тежат ми, защото съм по-друг човек —
	не праведник, грешник по-жалък:
	коря се безмилостно за грехове,
	с които друг би се похвалил.

	Коря се безмилостно! Не че на теб
	изневерявах коварен —
	за друго измъчва ме срам тъй нелеп —
	на себе си изневерявах.

	На себе си. Някога. С две-три лъжи
	и с две-три откраднати дири,
	с които духът ми и днеска кръжи
	из няколко чужди квартири.

	Онези не бяха по-мили, дори
	ме дразнеха — тъжни и кротки.
	Не бяха по-хубави, ни по-добри.
	Но бяха от мен по-самотни…

	Защото и аз…А навярно — и ти…
	Навярно — цял свят…В миг понятен
	фатално се срещнаха две самоти,
	за да не гръмне едната…
P$
