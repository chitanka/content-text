P>
	Навън е пек. Навън е клада.
	Зной августовски. Зной нечут.
	А мен внезапно ме напада
	един невероятен студ.
	Необясним и непонятен.
	Незнайно откъде дошъл.
	И срам-не срам, със радиатор
	се топля. Като зимен вълк
	със вкочанени зъби тракам.
	Дали преди мен на света
	не е забравил, боже, някой
	една отворена врата?
	Дали напразно без умора
	се мъча, мръзнейки, сега
	след себе си да я затворя…
	Незатворима си, тъга.
	Ще скърцаш ти на свойте панти,
	додето някой божи ден
	един друг земен квартирант те
	закрехне тъжно подир мен.
P$
