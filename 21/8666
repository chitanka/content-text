P>
	Не заваля дъждът. Нататък сви.
	Тежи в гърдите летен лепкав въздух.
	И виснат аромати на треви.
	И слънцето жълтее като зъл дух.
	А трупаха се облаци над нас.
	А светкаше и тряскаше отгоре.
	И чакахме дъжда с такава страст,
	с каквато чака свобода затворник.
	Да рукне върху нас. Да охлади
	телата ни, душите ни горещи…
	Да разтопи във нашите гърди
	онуй тежащото и душащо нещо…
	И после със окъпани очи,
	с окъпани души да се докоснем,
	за да усетим, както си мълчим,
	че щастието е безумно просто.
	Един дошъл съвсем навреме дъжд.
	Целебен дъжд, в душите ни се втурнал,
	във тях за да измие изведнъж
	праха на сухите житейски бури.
	…Отмина ни, отмина ни дъждът.
	Останахме — задъхани и потни —
	излъгани за кой ли вече път,
	че нещо ще се случи във живота.
P$
