P>
	Не трябва да те търся. Няма!
	Не бива да те виждам. Няма!
	Не можеш да ме любиш. Няма!
	Завинаги от теб ще си отида.
	Ще се превърна в сянка — невидимка.
	И цял в мълчание ще се зазидам!
	Но само, само да не те обичам —
	това не мога да ти обещая!…
	И страшното тогава ще настъпи:
	останала съвсем, съвсем без мене,
	без мойте тромави и тежки стъпки,
	без моя поглед, без гласа ми дрезгав,
	без моята любов, така безкрайна,
	ти цялата във студ ще се загърнеш,
	от себе си сама ще се уплашиш.
	И пак във всичко ще ме преоткриваш:
	ръцете ми — в прегръщащия вятър,
	очите ми — в звездите дето падат,
	гласа ми дрезгав — в тишината мъртва,
	а любовта ми — в цялото пространство.
	Когато се уплашиш, ме извикай!
	Където да съм, твоя глас ще чуя,
	защото все ще слушам тишината…
	Ако е късно, о, ако е късно,
	отдън земята жив аз ще изляза,
	ще тръгна с ветровете, със звездите,
	със тишината, с цялата вселена,
	със всичко, от което съм направен.
	Ако не аз, то моята мечта.
P$
