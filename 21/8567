P>
	Опърпано-клонесто-жълта
	сиромахкиня с палто,
	от друг подарено, нахълтва
	при мен през стъклото. А то
	прилича на рамка картинна,
	в която от тъжни бои
	стои тя — една просякиня
	и жълти монетки брои.
	Ах, есен — предишна любима
	и днешна старица! Във теб
	аз виждам пристъпваща зима
	с крачета на босо дете,
	изгубено в белите дебри
	на първия падащ бял сняг!
	Ах, есен…
			И мръква ноември.
	Уж светещ, а цял в идещ мрак.

@@	20. XI. 1994 г.
P$
