P>
	Не съм Богородица, но така се получи —
	над криволиците на душата
		праволинейно живях
	с библейски представи за правда и грях,
	на които майка ми ме научи.

	Там нямаше хленч даже в делник безхлебен.
	Там личното щастие нямаше глас.
	И беше въпрос на достойнство, на свяст
	във култ да издигнеш човека до тебе.

	Там беше позор да ядеш наготово.
	Работния с пръст не посочваха — „Луд!“
	С един синоним бе животът там — труд.
	Мълчанието — по-златно от златното слово.

	Изкопаеми норми…Кодекс допотопен…
	Изгодно е, сладко е да си атеист…
	Но би ли останал живота ми чист
	над мойта душа — тъмна бездна от ропот?
P$
