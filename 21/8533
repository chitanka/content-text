P>
	…И кучето във тази къща
	от мен живее по-добре:
	целуват го и го прегръщат.
	А ако някой мигом спре
	при мен случайно, от преструвка,
	от милост (все пак — същество),
	едва ли ще е за милувка.
	За всичко друго. За какво?
	Не знам. Ала за всеки случай
	мечтая си, не на шега,
	и аз да съм един път куче,
	да джафкам с лай. И то така,
	че да ме чуе този светъл
	дом, пълен с кучи лай щастлив.
	Та белким живите се сетят,
	че между тях и аз съм жив,
	та белким живите научат
	какво се казва лай от скръб.
	Как искам да съм куче, куче!
	Веднъж поне да си получат
	един-два белега от зъб!
P$
