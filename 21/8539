P>
	Пейзажът се простира пред очите ми,
	приличен на картина, на гоблен,
	но тъй реален, че е чак мъчителен
	за сетивата мои и за мен.
	Непобираем просто е във думите,
	непретворим от чувствата дори:
	едно прекрасно дяволско безумие
	от небеса, баири и гори.
	Едно невероятно съчетание
	от покриви, дървета и простор…
	Но аз го гледам с някакво страдание —
	ще си остане тъй красиво то,
	ще свети до болезненост мъчително
	и подир мен във нечий поглед млад,
	незабелязал даже, че очите ми
	са още тук, на този божи свят…
P$
