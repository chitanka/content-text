P>
	И ето те най-после истинска.
	От кръв и плът — не от мечти.
	След толкова жени неискрени
	направи искрен подвиг ти.
	През хулите и през съветите
	премина с каменно лице
	и в жертвеника на сърцето ми
	принесе своето сърце.
	След тебе лаеха езиците
	и всичко почерня от дим,
	защото като еретиците
	до днес на кладата горим.
	Не ще угасне дълго кладата
	и всяка съчка ще пращи,
	и влязла в огъня и млада, ти
	старица ще излезеш. Ти,
	която като теменугата
	на вятъра се подари.
	Не ни остава нищо друго,
	освен да светим, да горим.
P$
