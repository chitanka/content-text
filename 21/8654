P>
	Какъв запас неподозиран
	търпение във мен се крил!
	А моята душа немирна
	довчера мислеше дори,
	че колкото си ще животът
	ще ме пилей насам-натам,
	без в мен да срещне неохота
	или престорен женски срам.
	Че тържествуваща ще мина
	край молещи любов очи
	и, безсърдечна и невинна,
	тя в мен надменно ще мълчи…
	Но не излезе тъй. Покорна,
	не — покорена, аз съм тук.
	Мечтите като безпризорни
	зарязах да умрат без звук.
	Неутолимата си жажда
	за път жестоко задуших.
	И дом въртя. Дечица раждам.
	И вниквам в чуждите души.
	Но в моята като надникна,
	каква съм — пак не знам. Не знам.
	И се теша, че всъщност никой
	до днес не се е знаел сам…
P$
