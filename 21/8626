P>
	Обичам те. Надявам се, ти — мене.
	Но — вжеглени във общия хомот,
	да си го кажем просто няма време…
	…И си отива нашият живот.
	Във делници, в неща и грижи сиви,
	във прози, в труд, и грапав, и суров,
	безмислен, смислен — просто си отива.
	Във всичко друго, само не в любов.
	Между две скуки, между два етажа…
	И ако някога се изтърва
	„обичам те“ срамливо да ти кажа,
	повярвай, не е истина това.
	„Обичам те“ е просто малко. Много,
	безкрайно те обичам! Но защо
	да ти го казвам? Нужно ли е? То го
	живеем двама. В двама ни е то.
	В душите ни, в децата ни, във всичко.
	И в общия ни път трънлив, не нов.
	Обичам те. Но що са трите срички
	пред нас — безкрайносричната любов.
P$
