P>
	Добре че нямам нищо общо
	със битките ви за престол —
	престолът ми, единствен още,
	са мойта маса, моят стол.
	И мойте ордени и звания
	лежат в долапите ми в прах,
	а по душата всички рани
	са най-същинските от тях.
	И най-същинския ми пост бе
	сълзата чиста над листа,
	с която пращах весел поздрав
	на хората и на света.
	Да, много истини спестих аз,
	но и лъжа не изтървах!
	Затуй не ме обезглавиха —
	обезглави ме моят страх.
	Обезглави ме мойта слабост.
	и още хиляди неща.
	Че със стиха си вадех хляб, а
	освен поет съм и баща.
	И не от своя стих съдбовен
	срамувам се и тръпна цял,
	а да не би със хляб отровен
	да хранех своите деца.

@@	IX. 1989 г.
P$
