P>
	Аз исках да ти кажа две слова —
	сърцето ми да разбереш от тях,
	но не умея и нима е грях —
	кога ли съм се учил на това?

	Аз исках да ти дам от свойта жар,
	за да не мръзнеш в дългия си път,
	но ти не взе искра от мойта гръд,
	а кой живей без огън и другар?

	По-нежно и от славей бих ти пял,
	щях слънцето за теб да донеса,
	но аз не знам на славея гласа
	и дълги дни без слънце съм живял!

	Аз исках да ти кажа две слова —
	сърцето ми да разбереш от тях,
	но думите преглътнах — не можах…
	Кога ли съм се учил на това?
P$
