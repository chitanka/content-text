P>
	О, земна Богородице, която
	не Бог, а мойте три деца роди,
	светице над светиците, най-свято
	те моля: днес и вечно с мен бъди!
	Живота, който даде ми и вчера,
	и днес ми дай, и утре, и навек!
	И дай ми топлинка, да не треперя
	сам сред желязото на тоя век!
	Бъди все с мен в свят, пълен с чужда хубост —
	една звездица в хаоса голям.
	Води ме мълком, да не се изгубя!
	Топли ме с дъх, за да не мръзна сам!
	А аз — безсилен — ще ти давам сила,
	която взел съм от самата теб.
	А аз — безкрил — и тебе ще окрилям
	във този безнебесен свят свиреп.
	И хлябът, що ти дадох и ми даде,
	и днес, и утре нека бъде свят,
	за да нахраним с него всеки гладен —
	и свой, и чужд, и беден, и богат!
	И виното, което пием, нека
	със всички други жадни споделим!
	Домът ни да е стряха за човека,
	почукал нощем за подслон! Амин!
P$
