P>
	Заспиваш ли, аз май че те събудих,
	прости ми, че дойдох при теб сега.
	Душата ми се стяга до полуда
	в прегръдките на свойта самота.
	Самичък съм, а тъй ми се говори,
	устата ми залепва да мълчи …
	Не ме пъди, ще си отида скоро,
	аз дойдох тук на бурята с плача.
	Ще седна до главата ти, ей тука
	и ще ти разкажа приказка една,
	в която е положил зла поука
	един мъдрец от стари времена.
	Един разбойник цял живот се скитал
	и нивга не се връщал у дома,
	вместо сърце, под ризата си скрита
	той носел зла и кървава кама.
	Преварвал той замръкнали кервани
	и само денем криел своя нож,
	а ножът му ръжда не хващал,
	човекът като дявола бил лош.
	Но кой знай, един път от умора
	и той на кръстопът заспал.
	Подритвали го бързащите хора
	и никой до главата му не спрял,
	а само малко дрипаво момиче
	челото му покрило с листо.
	Заплакал той за първи път обичан,
	заплакал той, разбойникът, защо?
	Какво стоплило туй сърце кораво,
	нестоплено в живота никой път!
	Една ръка накарала тогава,
	сълзи от поглед в кърви да текат.
	Една ръка, по-топла от огнище,
	на главореза дала онова,
	което той не би откупил с нищо
	ни с обир скъп, ни с рязана глава.
	Но ти заспа, а тъй ми е студено,
	туй приказно момиче, где е то?
	То стоплило разбойникът, а мене
	ти никога не стопли тъй, защо?
P$
