P>
	Аз върнах човека от нашия праг.
	А беше самотник. А беше бедняк.
	Не ми се посвидиха вино и хляб,
	ни дума любезна. Веднъж ли пилях
	и вино, и хляб, и любезни слова
	за хора и сити, и зли при това…
	Реших да оставя във късния час
	броени минути за нас си, за нас.
	Говорили с чужди до този момент,
	да чуя аз — тебе, да чуеш ти — мен.
	Да смъкнем товара от нашия гръб.
	Ти — моите грижи, аз — твоята скръб.
	И върнах човека. Ти каза: Защо?
	Изтичах обратно. Изчезнал бе той.
	Отишъл си беше, но чувствах — край нас
	витае невидим, витае безглас
	в един неизречен твой укор, в една
	без думи призната от мене вина.
	И стана товарът ни вместо по-лек,
	по-тежък с един непочетен човек…
P$
