P>
D>
	На Чавдар Александров
D$

	Не мога нищо сам — да ходя,
	да пия, по жени да скитам.
	Все някой трябва да ме води.
	Все трябва някого да питам.
	Не мога нищо сам, не мога.
	И все от някого зависим
	да моля длъжен съм, за бога,
	и длъжен съм покорен, хрисим,
	и плът, и дух да подчинявам.
	О, как е тежко със години
	подложил болна длан, от здрави
	да искаш вечно милостиня!
	О, как е тежко! Страшно, боже!
	Ала душата ми безнога
	теши се със това, че може
	туй, що и здравите не могат.
	И е свободна, и се вие
	над листа като гълъб светъл…
	И там умира, там се бие!
	Да, върху бялата хартия
	е свободата на поета!

@@	Октомври, 1989 г.
P$
