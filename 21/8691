P>
	Лъжа ли беше първата ни ласка?…
	Или за ласки само бях мечтал?
	Затуй ли нощем все насън ме стряска
	един копнеж — роден, но неживял?…
	Със теб си имах някога огнище.
	Там греех две премръзнали ръце.
	Гордеех се пред всички с него: „Вижте,
	от туй е топло моето сърце!“
	Домът ми беше толкова уютен!
	Бедняшки, ала спретнат беше той.
	Едно дете люлеех там на скути
	и тоз немирник беше мой и твой.
	И мой бе оня щъркел, дето лятос
	под нашия въртеше своя дом.
	И моя беше ти, заради която
	света бих минал три пъти пешком!…
	Но моя бе и мъката, а нея
	не слагах под глава, когато спях…
	И този дом измислен тя отвея,
	и този дом измислен стана прах…
	Затуй към всеки светъл чужд прозорец
	издигам днеска последа си ням
	и радвам се, че вътре има хора —
	дечица, смях, огнище има там!
	Аз всяка чужда радост съм обсебил —
	деца ли срещна — милвам с две ръце.
	Светът е мой…Но ако те има тебе,
	как пълно би било това сърце.
P$
