P>
	Отивам си. Но моля те, не страдай!
	Не се измъчвай и не се кори!
	Не си виновна ти да стигна ада
	и огънят му жив да ме гори.

	Не си виновна ти, не си виновна!
	Виновен е светът със хорски бяс,
	със тази пяна мръсна и отровна,
	изсипана зловещо между нас.

	Виновно е навярно битието,
	което изкопа между ни ров,
	което в злоби, в сметки ни помете
	и не остави място за любов.

	Отивам си. Но ти не ме изпращай!
	Бих всичко друго преживял, освен
	разплаканите ти очи — две цеви страшни
	със два куршума — две сълзи след мен.
P$
