P>
	Не се привързвай никога към нищо!
	Привързването е окова скъпа!
	Тя дава дом, жена, деца, огнище,
	ала в замяна — тежка пранга — дърпа!
	Тя дава много, но отнема всичко.
	Покой ти дава. И блага големи.
	С уют те топли. Гали те с ръчички,
	които за свободен нямат време.
	Със благини най-едри и най-дребни
	отрупва те цял, ала във замяна
	духа ти и плътта така обсебва,
	че по-добре изобщо да ги нямаш!
	Не се привързвай никога към нищо!
	Привързването мислиш за удобство,
	а то е грижа, дето те разнищва,
	а то не е живот, а живо робство!
	Шегувам се, разбира се, да, вятър!
	Човек вкован се ражда и умира!
	Най-тежката окова — свободата —
	най-зле го оковава — за всемира!
P$
