P>
	Поглеждам се и сам си думам:
	„Туй ти ли си, безстрашен мой?
	Какво така глава си клюмнал?
	Какво си се предал, герой?

	Загуби, да, загуби доста —
	години, младост, идеал,
	но още е писецът остър,
	и твоят лист е чист и бял.

	Оръжието ти това е,
	това е бойното поле.
	Кафезът ти е тази стая,
	но е душата ти с криле!“

	Поглеждам се. И сам, безумен,
	с душа катеря своя връх,
	там, в листа, дума подир дума,
	дордето падна от куршума
	на своя най-последен дъх.

@@	22. XI. 1994 г.
P$
