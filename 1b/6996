P>
	Прости, мъртвило, роден край, прости!
	Пред мене нов живот се днес открива,
	с нов трепет се сърцето ми опива —
	и моят дух неудържим лети
	към щастие, към бури и вълненйя:
	пиян съм аз от свойте младини
	и от девиза дръз, що нося с мене:
	жени и вино! Вино и жени!

	Днес вижда ми се всичко суета,
	освен кипящата и буйна младост,
	коя прахосваме в минутна сладост,
	пресрещната случайно на света!
	Живот разумен, слава, идеали? —
	таз стара песен днес ми се не пей:
	със нея — струва ми се — днес се хвали
	тоз само, кой не знае да живей.

	О бягайте, идете вие там —
	при ваште идеали вий идете…
	А мене ме на мира оставете
	да поживея, както аз си знам.
	Да, във безумства, вихрени наслади
	аз ще преваря погребалний звън,
	но ще прахосам свойте сили млади
	във най-разкошен, в дивен райски сън!

	И нека отлети живот крилат —
	ала със пълна чаша във ръката, —
	когато сладостно шуми главата,
	когато цял ев рози божий свят!
	А после нека се глава отпусне
	на страстни, топломраморни гърди —
	и нек несвястно шепнат бледни устни:
	— Ах, тихичко ми пей, не ме буди…
P$
