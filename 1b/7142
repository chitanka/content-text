P>
	Отрекох те, проклех те някога, о боже,
	и ето ме повергнат в прах…
	Не милост осенява грешното ми ложе:
	чрез твоята жестокост те познах!

	Обичам аз — и страдам… И страданието към омраза
	не е ли зов?
	Ти с обич и омраза духом ме проказа, —
	проказата нарекох аз любов.

	Самотно ми е: чувствувам пустинята въздушна
	и слънчевия жар!
	Природата сияе мрътво равнодушна…
	Защо съм посред нея жива твар?

	Аз любя, но не искам, не мечтая!
	И само знам —
	аз знам началото; не виждам края,
	не виждам и не питам що ме чака там.

	От много върхове надничам, спущам се по
	всичките наклони
	и в бездната се губи моя път.

	Навън окото сълза не порони; вътре сълзите ми
		оживяха скорпиони
	по жилите ми гмежно се влекът.

	Отрекох се, проклех те, господи… и ето ме
		сред пъкъла, и ето ме — сред пламък
	вопия аз:
	Кажи, кажи сърцето ми да стане камък —
	и нека ме приспи навеки мраз!
P$
