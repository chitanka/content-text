P>
D>
	На брат ми Атанас
D$
	Един — и втори удар в безмълвието нощно…
	Задружно проехтяват църковните камбани
	и светла вест се носи; повтаря я всемощно
	разбуденото ехо в намръщени балкани
	и тласка я нагоре към висини бездънни.

	Нощ мрачна оживява — тържественост я пълни
	и говор я оглася свръхземен и невнятен:
	души безгрижни сякаш, професия безкрайна,
	невидими към бога молитвата си тайна
	възнасят — и обхождат простора необятен.

	Звънят, ехтят камбани… На всеки удар нови
	с по някой спомен сладък отеква памет будна:
	сърце за миг забравя тъгата, що го трови,
	и трепетно заслушва се в приказката чудна
	за минало детинство, за дните невъзвратни
	на младите надежди и сънищата златни
	и вярата наивна… кога тече живота
	безгрижно и щастливо под бащин покрив мили,
	кога неволи още не са ни поразили
	и впрегнали догробно на черен труд в хомота.

	Пред погледа възкръсват, минуват като живи
	ред образи и скъпи, близки на душата:
	ту стар баща, унесен в мечтания щастливи,
	ласкаещ мила рожба, ту майката благата,
	загледана в хлапака, ту братя и сестрици,
	ту весела дружина от палави връстници —
	рой птички повилнели — в игрите, смеховете;
	ту русокъдра дружка… и две очи засмени,
	и две странички нежни — божурчета червени,
	на млада, ранна пролет най-любавото цвете…

	Честито, свидно детство — цъфтяща, рай долина,
	останала далеко зад пътника утруден;
	от буря сякаш носен, той бърже я отмина
	и днес напразно гледа зад себе си учуден,
	напразно… А пред него — белей се път незнаен,
	а мръщи се над него и небосвод безкраен —
	и страх неволен често смущава му душата:
	че слънце го изгаря, а сянка не съзира,
	че хала го настига, а завет не намира,
	нито спътник някой — да си даде ръката…
P$
