P>
	Спи тежък сън душа (след оргия безпътна),
	задавена от битпазарските парфюми
	на уличната прелест — отвратена, мътна
	от евтини напивки, крясъци и глуми.

	На пладнята часа ще скоро да удари.
	Кошмарно спи душа, спи още непробудно,
	не мога аз да стана. Станаха другари,
	излязоха — и вън заглъхват стъпки мудно.

	Притвориха зад себе си врата другари…
	Аз искам въздух и прохлада, как да стана?
	И вечер наближава!… Пладнята настана
	сред пушек от тютюн и винни пари.
P$
