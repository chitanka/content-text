P>
	Живей, родино легендарна,
	ти свойта орис надживя,
	и бликна радост лъчезарна
	из всички български слова!
	Виж, ново слънце увенчава
	с корони горди върхове,
	а горе бог, в предвечна слава,
	седи всред твойте синове!

	Когато споменът пристъпи,
	велика майко, не жали! —
	ще слизат нощем сенки скъпи
	по твойте орлови скали.
	Вживей се в подвига им славен,
	от висша воля осветен,
	и опрости врага забравен,
	с кръвта им свята причастен.

	Безсмъртна! Вярвай вдъхновено
	в мощта, която в теб струи,
	за твоя устрем, отредено
	велико дело предстои!
	Живей по пътя героичен,
	с чутовни сънища богат,
	създай пророк и вожд обичан
	на целия славянски свят!

	Живей, родино легендарна,
	ти свойта орис надживя,
	и бликна радост лъчезарна
	из всички български слова!
	Виж, ново слънце увенчава
	с корони горди върхове,
	а горе бог, в предвечна слава,
	седи всред твойте синове!
P$
