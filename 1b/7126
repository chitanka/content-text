P>
	Ще бъдеш в бяло — с вейка от маслина
	и като ангел в бяло облекло…
	А мисля днес; света прогнил от зло
	не е, щом той е твоята родина.
	И ето усъмних се най-подир
	в невярата тревожна — искам мир.

	И с вяра ще разкрия аз прегръдки,
	загледан в две залюбени очи,
	и тих ще пия техните лъчи, —
	ще пия светлина, лечебни глътки.
	И пак ще се обърна просветлен
	света да видя цял при ярък ден.

	И нека съсипни се той окаже!
	(Веднъж ли съм се спъвал в съсипни,
	залутан из среднощни тъмнини?)
	Аз бих намерил и тогава даже
	обломки, от които да създам
	нов свят за двама ни, и свят, и храм.
P$
