P>
	Мечтата ти е очарована робиня
	на моята душа, която те зове;
	ще дойдеш ти накрай световната пустиня,
	отсам преградни бездни, върхове.

	Кристално чиста, като висините сини,
	намериха те спяща жаждащи мечти, —
	в съня на твоите шестнадесет години
	душа те възжела и похити.

	На бездни, върхове, неведоми пространства
	мечтата ти лети-прелита в бодър сън —
	и чуя аз, в нощта на тъмни окаянства,
	спасителния предразсветен звън.

	Ще дойдеш ти, заря-невинност всепобедна,
	в одеждата на своя ароматен свян
	и то ще бъде час на изповед-последна,
	сияние в един вълшебен блян.

	Душата ми над тебе бисер ще поръси,
	че ти ще бъдеш роза, аз ще бъда май.
	И ние ще горим унесени в съня си —
	и като дим в небето ще намерим край.
P$
