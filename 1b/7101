P>
	Аз всичко съкруших, до сетнята мечта в сърцето,
	и всичко угасих, до сетнята звезда в небето:
	сред тишина и мрак политнах сетнем към леглото,
	разтласкал вече с крак руини от добро-и-злото.

	И рекох: сетен мра. Но ей продума в тишината,
	ти, майчина любов, и ей застана в тъмнината
	неспомнена пред мен: глава изправих в изненада,
	повгледах се смутен и леден ужас ме облада.

	Аз всичко съкруших, но ето всичко оживява
	вдън твоите очи — и тям живее в глъбините;
	аз всичко угасих, но ето всичко засиява
	от бликнали лъчи, на твоя поглед от лъчите.

	Аз с мисъл те допрях — и пулса ти навеки бие:
	лицето ти видях, сърцето кой ще ми открие!…
	На свет скрижал кивот за цялата вселена —
	на смърт и на живот съзвучност, химна вдъхновена.

	Аз всичко съкруших, но ти стоиш несъкрушима,
	и всичко угасих, но ти блестиш неугасима:
	загадка от гранит — по-непрозрачна то гранита,
	и пламък страховит — и в пламък бездна страховита!
P$
