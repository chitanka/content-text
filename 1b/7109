P>
	Аз съм вихър и мъгла,
		владея царство без предел:
		че имам орлови крила
	и ноктете на орел.
	Аз съм вихър и мъгла:
		не зная време, нито цел
		в размах, пориви и стремеж.
	Аз съм зной и скреж.

	А ти си плаха гълъбица.
	Напразно се боиш от мен.
	Ще бъдеш ти, с орел самин, с орел орлица.
	И благослови тоя ден.

	Изгубена те найдох — вездесъщ,
	и те обгърнах, тъмен и могъщ.
	Далеко ще те отнеса:
	отвъд най-смелата мечта.
	Високо ще те изнеса
	на горда самота
	в призвездния предел.
	Духът ми е орел.
	И аз живея там.
	Но аз съм сам…

	Да бъда зной, да бъда скреж!
	В подземни пламъци горях
	и нивга никого не сгрях.
	Без цел размах, без път стремеж!
	В свръхземен студ се вкамених
	и никого не разхладих.

	Напразно, плаха гълъбица,
	напразно се боиш от мен.
	Ще бъдеш ти, с орел могъщ, с орел орлица…
	И благослови тоя ден.

		Аз имам орлови нокте:
		и жар и лед — това са те
	в ярка острота.
		Далеко… и високо… там,
		където аз живея сам,
		другарка в будна самота,
		ти в пламък ще се вледениш,
		под кървав студ ще изгориш.

	Че с ноктете на орел,
		пронизал тая плът,
	ще досегна твоя дух…
		Далеко от света, високо над прахът,
		в призвездния предел, —
	зрение и слух —
		ще бъде в огън тая плът,
		а лед ще бъде твоя дух!

	И горко ще ридаеш ти,
	ще прокълнеш рождения си час:
	земята и небето ще кънти
	от твоя стон, от твоя глас,

	Тогаз ще дойде и часът
	за нашия задружен път:
	на моето безумие часът,
	за твоето блаженство кратък път!

	И грабнал те в ноктете си тогаз,
	с тебе лих ще полетя;
	и както бурята премята
	заграбен лист, така и аз
	бясно ще те завъртя
	между небето и земята.

	Онуй, което чакам сам,
	най щедро тебе ще го дам:
	в пиянство, в шемет над света
	блаженството велико на смъртта.

		И ще размахам пак крила
		без път, в пориви и стремеж,
	вихър и мъгла,
		с нокте на хищник — зной и скреж…
		И ще размахам пак крила,
		понесъл горестно самин,
	вихър и мъгла,
		за тебе споменът един.

	Напразно, плаха гълъбица,
	напразно се боиш от мен.
	Ще бъдеш ти, макар за миг, с орел могъщ,
				с орел орлица…
	И благослови тоя ден!
P$
