P>
	Тя ме иска, аз по нея
	мир не зная, луд лудея.
	Аз от стара майка крия,
	тя от татко зъл бекрия.

	Дето седне, дето стане
	пуста майка, и захване:
	„Тебе, синко, е прилика,
	чуй, съседкина Велика.

	Хем да видиш! домовита.
	Знаят всички даровита…
	Тя честта ми ще да пази,
	старост няма да погази!“

	Ей че глупо! Що да сторя?
	Пък е майка, с ум се боря!
	И мълча си, а сърцето,
	бяс го къса него клето.

	В къта легнал Росин татко,
	чашите целува сладко,
	пие вино и ракия,
	па я хока и кори я:

	„Дъще, взеха ти главата
	кладенците и хората;
	дъще, стига си бесняла,
	след обесници лудяла.

	Слушай! Станча одобрявам,
	с Хъков Станчо те главявам;
	днес баща му — той ми рече,
	аз му рекох… свърши вече!“

	А Росица слуша клета
	дума страшна, триж проклета,
	слуша, тръпне и проклина.
	Горко, боже, нам двамина!

	Тя ме люби, а по нея
	аз дене-ноще лудея;
	аз от стара майка крия,
	тя от татко зъл бекрия.

	Мръкне — мине, вардя време,
	чак и господ да задреме,
	тикна в пояса камата,
	па към Росини в тъмата…

	Тръне-мръне кой ти гледа?
	Плет да бъде десет реда,
	спят ли кучета и хора,
	бог помози! — хоп на двора…

	Там в градината Росица,
	плахата ми гълъбица,
	восък бледа сред шумака,
	вие китка, мене чака.

	Че сърце глава не пита,
	то е птичка дяволита:
	дето иска, се пилее,
	дето иска, там ще пее.
P$
