P>
	От заник-слънце озарени,
	алеят морски ширини;
	в игра стихийна уморени,
	почиват яростни вълни…
	И кораба се носи леко
	с попътни тихи ветрове,
	и чезнете в мъгли далеко
	вий, родни брегове

	И някога за път обратен
	едва ли ще удари час:
	вода и суша — необятен,
	света ще бъде сън за нас!
	А Вардар, Дунав и Марица,
	Балкана, Странджа и Пирин
	ще греят нам — до гроб зарица
	сред споменът един.

	Рушители на гнет вековен,
	продаде ни предател клет;
	служители на дълг синовен,
	осъди ни врага заклет.
	А можехме, родино свидна,
	ний можехме с докраен жар
	да водим бой — съдба завидна! —
	край твоя свят олтар.

	Но корабът, уви, не спира;
	все по-далеч и по далеч
	лети, отнася ни… Простира
	нощта крилото си — и веч
	едва се мяркат очертани
	на тъмномодър небосклон
	замислените великани
	на чутният Атон.

	И ний през сълзи накипели
	обръщаме за сетен път
	назад, към скъпи нам предели,
	угаснал взор — за сетен път
	простираме ръце в окови
	към нашият изгубен рай…

	Горчива скръб сърца ни трови. —
	Прощавай, роден край!
P$
