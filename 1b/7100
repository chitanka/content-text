P>
	Най-после ето те — и чакаш,
	о щастие, без свяст желано
	през дълъг ред мъгливи дни!
	О щастие, безумно звано
	през толкоз нощи в тъмнини…
	Душа в душата на света,
	ти — кървав цвят на любовта.

	И ти пред мене ще застанеш
	с букет от рози на гърди.
	С венец от грейнали звезди…
	И ти мъглите ще разсееш,
	но ти в пустиня ще огрееш,
	о щастие, тогаз!
	…Букет от рози на гърди
	на пясък ний щем разсади.
	О, щастие — и аз!

	И ти пред мене ще застанеш
	в звезди, сияйно — непонятно,
	в цветя, потайно — ароматно…
	От блясък аз ще ослепея
	и навсегда ще да закрея,
	о щастие, тогаз.
	…И сляп ща тебе похабя,
	безсилен — мене щеш уби.
	О щастие — и аз!

	Пред мене ангел ще предстанеш,
	о щастие и радост —
	о щастие и радост навсегда!
	Вампир над мене ще застанеш,
	о щастие и горест —
	о щастие и горест — и беда!
P$
