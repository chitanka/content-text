P>
D>
	Вл. Василеву
D$
	Ден карнавален, времето неделно
	зовеше хората навън: тълпа
	гъмжеше из града. Безцелно,
	в печал, която нивга не заспа,
	се лутах аз. Свръхземните въпроси,
	които никой век не разреши,
	дълбаех ням. И близко, до уши,
	чух tambourin; — ръката, що го носи,
	ме перна по лице, с изкуствен лозов лист:
	„Хей, смърт, дай на живота път! Oh qu’il est triste…“

	Като залутан слънчев лъч игрива,
	маскирана вакханка с волен смях
	напреде ми се мярна. Да разлива
	коса поток от злато аз видях
	въз хитра голота на свежо рамо.
	И сетне — миг — разкършена снага
	изчезна в роя като блян. С тъга
	на страстен зов кънтеше само
	смехът й още. Странния парфюм
	на женска плът задави моя ум.

	И в непонятен тласък подир нея,
	улисан из тълпата като луд,
	без сълзи плачех аз: „Мрътвея —
	ти каза истината: рано в студ
	сърцето ми замръзна; мисъл тъмна
	коса на смърт размахва… Беше ден,
	свалих аз маската му и пред мен
	въздъхна нощ, и вече се не съмна…
	Смъртта — не виждам друго в белия кивот
	на твоите скрижали тайни, о живот!“

	В безумен сън унесен, сред оная
	забава на стохилядния град
	и без да се опомня, че не зная
	кого преследвам, аз нареждах: „Млад —
	на младост зноя не усетих. С ласка
	край мене, о живот благоухан,
	защо не спреш? Сразително желан
	на всяка смърт, що значи тая маска — !“
	…А пътьом, чак до късни тъмнини,
	с конфети ме обсипваха жени.

@@	Nancy, 1907
P$
