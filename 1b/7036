P>
D>
	Д-ру Т. Николову
D$
	Наяве и насън един болезнен вик
	години ми е бил загадка нерешима;
	ни денем, ни ноще един отчаен клик
	покой не ми е дал години вече има.

	И подир него аз на страшни висини
	безстрашно се възех, при облаците стигнах;
	и все кънтеше той в ефирни глъбини,
	ала крилат не бях — и следом се не дигнах
	в небето синьо чак…

		И подир него пак
	вдън бездна слязох аз, разкрил бих и земята,
	тъй мощен ако бях: в утробния й мрак
	ехтеше громко той и късаше душата.

	Все подир него аз изходих по света
	не малко тежък път, сред хората заскитан,
	и тисящи лица, изпити от скръбта,
	навсякъде видях; но чужденец бях считан,
	от чуждите за мен…

		Днес вече уморен,
	в спокойна глухота спокойствие желая;
	но в своите гърди долавям изумен
	все тоя горък стон — и аз покой не зная!
P$
