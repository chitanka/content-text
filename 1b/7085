P>
	Две хубави очи. Душата на дете
		в две хубави очи; — музика — лъчи
		Не искат и не обещават те…
		Душата ми се моли,
		дете,
		душата ми се моли!
	Страсти и неволи
		ще хвърлят утре върху тях
	булото на срам и грях.
	Булото на срам и грях —
		не ще го хвърлят върху тях
	страсти и неволи.
		Душата ми се моли,
		дете,
		душата ми се моли…
		Не искат и не обещават те! —
		Две хубави очи. Музика, лъчи
		в две хубави очи. Душата на дете…
P$
