P>
	Добро и зло, началото и края —
	събрал ги бих в една-едничка дума.
	Език не ще я никога издума…
	Че аз, о моя скръб, че аз я зная
	без слогове, без звук.

				Да, тя е тук,
	под моето чело: тревожно сладка,
	безкрайно дълга и безмерно кратка,
	и тъмнина и плам.

				Не, тя е там,
	на голата стена: звездица снета
	от ясното небе, да грей в несрета
	по тъмната земя.

				Като зъмя
	тя огнена пронизва тъмнината
	и свети между мене и стената,
	по-жива всеки миг.

				Уви, с език
	човек не ще я никога издума,
	свещената и все проклета дума…
	И хреснал бих чело в стената: първи,
	но първи аз ли бих я писал с кърви?
P$
