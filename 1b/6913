P>
	Ликувай, български народе,
	безброй са българските дни!
	Съдбата на Босфора броди,
	камбана охридска звъни!
	Шуми великденски Егеят,
	блести, огледал твоя лик,
	свещени пет реки му пеят
	на славен български език.

	С напев набожно благодарствен
	от север Дунавът реди,
	че ти, и в свойта мъка, царствен,
	за смел живот се прероди.
	Отпадна робската верига
	от живи и от мъртъвци,
	в небето воинство се вдига,
	ликуват горди праотци.

	Днес хлопа сбъдната надежда
	на всяка българска врата,
	и сам един народ отрежда
	с какво ще надари света.
	Ликувай, о народ уречен
	да води целия Балкан,
	изчезна злото, ти си вечен,
	дошел из някой божи блян!

	Ликувай, български народе,
	безброй са българските дни!
	Съдбата над Босфора броди,
	камбана охридска звъни!
	Шуми великденски Егеят,
	блести, огледал своя лик,
	свещени пет реки му пеят
	на славен български език!
P$
