P>
	Ще дойдеш ти, очакван ден.
	Изгубих аз човешка мощ
	в безсъница през дълга нощ.
	Ще дойдеш ти, спасител-ден.
	Разметнал пурпур и лъчи,
	към вечността повил очи,
	зора ще зазориш над мен.

	Ще дойдеш ти, очакван ден.
	Вампири много сред нощта
	без жал ми смукаха кръвта.
	Ще дойдеш ти спасител-ден.
	В море от мрак и светлина
	внезапно кипнала вълна
	ще грабне нежно дух ранен.

	Ще дойдеш ти, очакван ден.
	Ще дойде с тебе най-подир
	в безсъница сънуван мир.
	Ще дойдеш ти, спасител-ден.
	Ще пламне тъмен кръгозор,
	ала засенил моя взор,
	ще бдиш ти царствено над мен.

	Ще дойдеш ти, очакван ден.
	С вестително протяжен звън,
	по-тих от песен в утрен сън,
	ще дойдеш ти, спасител-ден.
	И в умиление тогаз — ще плача аз
	самси над своя труп студен…

	Ще дойдеш ти, очакван ден!
P$
