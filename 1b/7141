P>
	Душата ми е озлобена и жестока.
	Майко, бди
	над своя паднал син: днес злото и порока
	дишат в моите гърди.
	Една ръка в ръката ми трепери —
	радва се усмихнато дете…
	Къде я водя аз, към увенчаните ли двери
	на отричания рай — и где са те?

	Но ти си тук, над мене дух печален!
	Майко, бди —
	като луна среднощна с поглед състрадален
	на злодеец по престъпните следи.

	Дете — тя вкусва сладостта на шемета да гледа
	в неизбродените бездни на греха.
	Не аз ли я научих? Първа бе победа
	първото притворство на смеха…
	На бездна по ръба, към бездна нова,
	късайки попътните цветя
	и дишаща безгрижно тяхната отрова,
	знае ли къде отива тя?

	Душата ми е алчаща и хладна.
	Майко, бди
	над двама ни: пред волята ми безпощадна
	на невинността защитница бъди!
P$
