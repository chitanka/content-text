P>
	От други свят съм аз — не си виновна ти,
	дете на прах-земя, на прашните мечти;
	не си виновна ти, от тебе исках аз
	не сажди на страстта, а дух кристален мраз.
	От тебе исках аз да бъдеш огледало
	на моята мечта сред ясна самота:
	вълшебно огледало, живот и образ дало
	на моя хладен блян, от светъл бронз излян.

	Не си виновна ти, от други свят съм аз,
	не зная прах и дим в приоблачния мраз;
	от други свят съм аз, що можеш стори ти
	за моя снежен сън и ледени мечти!
	Що можеш стори ти, не арфа яснозвучна
	за тайната в тъма ридаеща сама, —
	не арфа яснозвучна, с душата ми съзвучна,
	дозела песента на радост-горестта!…
P$
