P>
D>
	На д-ра К. Кръстев, мой благосклонен учител, неизменен другар и всегдашна опора през дни на изпитания
D$
	Един и същ на битието с урагана,
	аз шеметно се нося, дух из океана
	на тъмнина нестресвана от сън за ден,
	без нявга мигом негде да застана,
	напред самотно устремен.

	Живота и смъртта крила ми са предвечни,
	размахани задружно, — близки и далечни
	предели аз не виждам сред размаха свой;
	на мигновенията бързотечни
	изгубих тягостния брой.

	Къде отивам аз, терзан от знойна жажда?
	Мечта подир мечтата гине и се ражда…
	В тъма и сам — към светлина ли, към любов?
	Из хаосите явствен се обажда
	към мене нечий родствен зов.

	През тайната на димните потоци звездни,
	кръз ужаса на гробно млъкналите бездни,
	заслушан аз минавам, — бди тревожен ум,
	с надежда за минутите възмездни
	на стигнат край в безкраен друм.

	И може би в безкрая гоня аз граница,
	с напразно вярван сън за бъдаща зорница —
	слепец пробуден, сляп отвека и навек…
	И може би в заключена тъмница
	от своя зов аз слушам ек.
P$
