P>
	Главата тегне изнурена,
	в гърдите нито капка мощ;
	мъгла в душата уморена
	като в настъпилата нощ.

		А грей замислено луната,
		морето дреме, ветрец вей,
		сънливо плиска се вълната
		и лодка до брега люлей.

	Една съблазън ме опива,
	зоват ме шепотно мечти —
	далеч, де никой не отива,
	далеч в пустинни самоти.

		И тамо — нека ме целува
		лъчът на тъжната луна,
		зефир коси ми да милува,
		едва да ме люлей вълна…
P$
