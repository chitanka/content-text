P>
	Да създадем хвала на бога
	за милостта, що низпосла, —
	той отмени присъда строга,
	прекръсти нашите чела!
	Слова, пропити с благодарност,
	да срещат всички нови дни,
	и героична легендарност
	изминат път ще осени!

	Тъмнеят времената бранни
	изгряват дни на благодат,
	и радостта ни нека стане
	струи на вечен водопад!
	Днес всяко людско робство буди
	у българина скръб и свян,
	той много роби ще очуди
	из пътя си първовенчав.

	Сам бог в рода ни непокорен
	смири безкрайния пожар
	и за духа ни животворен
	изпрати своя вечен дар! —
	Той българското първородство
	в дома славянски утвърди,
	и в нас слънчато благородство
	днес грее, както и преди!

	Погиналите в битва свята
	в молитвите да споменем
	и живи думи на земята
	да стигнат звездният им трем!
	Да въздадем хвала и слава
	на подвига им, чист от грях! —
	С велика жертва се създава
	народ, без укор и без страх!

	Сънят ни беше блян вековен
	и бран за трон неоспорим,
	и в песента на път съдбовен
	стана грехът ни грях простим!
	И ний, един народ помазан,
	обединен с земя и кръв,
	ще видим своя лик, изрязан
	между безсмъртните — най-пръв!

	Днес благолепен дух ликува,
	в закона рицарски заклет,
	и той, додето свят светува,
	ще пази гордия обет!
	С неземно име бог нарича
	героя, плът и кръв раздал,
	безимен в своето величие,
	безмълвен в своята печал.
P$
