P>
	Най-сетне ти се връщаш, блуднице несретна,
	с наведена глава —
	при мене, тук, в самотност неприветна.
	Надире не поглеждай с тъмните слова
	на уплах и тревога —
	аз всичко знам…
	Но знай и ти: умряха там
	и дявола, и бога.

	Ела при мен. Ела у мен. Кажи ми:
	къде не беше ти, къде не бях
	подире ти и аз?
	Зигзаги вред неуловими…
	Къде от ревност не горях
	и в летен зной, и в зимен мраз?

	На труженик ли дрипав, гладно леден,
	в прихлупената изба ти не бе —
	и него ли, кажи, не лъга, беден,
	за празник, въздух и небе?
	В полето ли при селянина груби
	не беше ти,
	край него дни ли не изгуби,
	сама осмяла своите мечти?
	Из дебрите на тъмните балкани —
	посестрима хайдушка — и над гроб
	ти сълзи ли не рони, великани
	оплакваща наравно с жалък роб?
	И пред развратница ли с просешка боязън
	за поглед и усмивка не рида,
	и пред невинността ли дума на съблазън
	безсрамно ти не шепна,
			без срам остала навсегда!

	И ето че се връщаш уморена,
	изплашена, отвърната, сломена.
	…Уста пиянски не едни
	в устата ти рубинови се впиха.
	Ръце нечисти през ония дни
	разплитаха, заплитаха, мърсиха
	коприната на твоята коса.
	В кървавите на кръвник обятия
	нима веднъж се ти превива?
	Разврата ли не чух невинността ти да осмива,
	и невинността да те обсипва
			с хули на проклятия?

	И ето че се връщаш уморена,
	наплашена, отвърната, сломена.
	Надире не поглеждай — няма жив
	на мъртъвците сред тълпата:
	едни остаха там
	безплътни през тишината
	на спомена мъглив.

	Разбойник същ, подире ти вървях
	и питах аз:
			какво тя мрази и обича?
	Безсилен в ревност, силен в злобата си бях
	и мислех аз:
			какво я лъсти и увлича?
	Гласа ти вредом стъпките ми заглуши.
	Претърсвах аз,
		претърсвах ги тогаз —
	на миг пленените души.

	Напразно търсих истина у тях,
	създадена в лъжа и грях.
	Напразно дирих и лъжата —
	бог на вселената, душа в душата.
	Страдание! Едно страдание безлично,
	жалко, безразлично,
	там негде по средата
	на истината и лъжата…

	И ей ме днес: погледай връх е — самота.
	И те се върна, моя красота!
	Че няма зло, страдание, живот
	вън от сърцето ми — кивот,
	където пепелта лежи
	на всички истини-лъжи.
	Че няма дух и няма вещ
	вън от гърдите мои — пещ
	на живия вселенен плам,
	на цялата вселена храм.

	И ти се върна! — празник ден…
	Ще дъхна аз и с кървав пламък
	ще пламне тук дърво и камък.
	Бъди при мен — бъди у мен…
	сред кървав пламък и през дим,
	сред задух нетърпим,
	небето в твоя поглед
		дивно ще се отражава.
	Душа за него ще копней!
	Ти него гледай и ми пей
	за хладния покой, за вечната забрава.

	Сред пламъци и адски дим
	ний двама с тебе ще горим,
	красиви в мрачна грозота
	и грозни в сяйна красота —
	сред задух нетърпим,
	в копнение за мир небесен,
	ний двама тук ще изгорим,
	ний двама с тебе, моя песен!
P$
