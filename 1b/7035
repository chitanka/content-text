P>
	Аз често виждам из градът,
	по всеки път и кръстопът
	на Македония чадата:
	от старци чак до младенци,
	все нови гости — бежанци —
	завареници на съдбата…

	Сред пламъка на скъп имот
	избавили един живот,
	те вихром идат: бесни хали
	зад Рила кършат всеки час
	гори, вековни сън отспали,
	и падат листи между нас.

	…Ей старец прегърбавен тук,
	повел невръстния си внук,
	по чуждите врати се взира;
	безумен ходи той весден
	и вечно бъбри удивен,
	че къщата си не намира.

	…Ей майка с пеленаче там,
	изправена пред божи храм,
	до сраден урод просекиня;
	в дълбоко хлътнали очи
	не свян, а ужаса личи:
	посяга тя за милостиня!

	…Сред улицата ей мома,
	на свят остала сам-сама,
	не знае път нагде да хване;
	ала и в грубия сукман
	тя самодива е по стан:
	без залък няма да остане…

	И постоянно срещам аз,
	под дъжд и вятър, сняг и мраз,
	сред вълчия човешки род
	от празния небесен свод
	те чакат милост и защита.

	Те чакат милост… Но да знам,
	че някой бог всесилен там
	стои над всичко хладен зрител,
	извикал бих отдън гърди
	към тоя тъмен промислител:
	о, господи, проклет бъди!
P$
