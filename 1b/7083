P>
	На тъмна нощ часът. Аз гледам откроени
	две тъмни сенки: там зад бялата завеса,
	де лампата гори, в поле от светлина,
	две сенки на нощта… Сами една пред друга,
	сами една за друга в жажда и притома,
	там — сянката на мъж и сянка на жена.

	Мъчително глава се към глава навежда, —
	те няма да се чуят: искат и не могат.
	Те шепнат може би — от що се те боят?
	Напрегнато ръце се към ръце протягат
	и пак се не докосват! Искат и не могат…
	И пак, един пред друг, един за друг стоят.

	Те шепнат може би, но може би и викат,
	но може би крещят; — те няма да се чуят,
	две сенки на нощта, през толкоз светлина…
	Те няма да се чуят, ни ще се досегнат,
	сами една за друга в жажда и притома,
	те — сянката на мъж и сянка на жена!
P$
