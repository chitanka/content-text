P>
	Тежи ми погледът прощален,
	изпълнен с укор и тъга —
	и вехна, крея аз печален с
	еднички спомени сега…

	Не бяхме си ръка подали,
	не бяхме разменили реч —
	сърцата бяха се разбрали,
	сърцата знаеха се веч.

	И щастие възможно беше,
	възможно беше — не мечта!
	Самичък бог над нази бдеше…
	А днес — най-черна самота.

	Последен път… минути бързи…
	Пред мене облак се изви.
	Прострях ръце, пороних сълзи,
	извиках… късно бе, уви!

	Виновен съм. И оскърбена,
	към мене яд ли сетиш ти,
	о, знай — добре си отмъстена,
	душа невинна, — и прости!
P$
