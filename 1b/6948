P>
	Долавям и нощем и денем
	тих повик из тъмни гори,
	тих повик на образ неземен,
	извезан от сини зари.

	Вървя аз, но пътя се губи,
	притваря се гъстият мрак,
	усеща сърцето що люби:
	ти чакаш на срещния праг.

	Но бавно из хралупи скрити
	измъкват се диви жени,
	събират, заклинат тревите,
	и виещи готвят злини.

	Къде си? При тях ли научи
	да ставаш на лека мъгла,
	магеса ли горския ручей
	да шепне безумно: ела?

	Проклинаш ли странното чудо,
	та нощем и денем зовеш,
	не чакаш ли сетна пробуда
	из твоя неземен копнеж?
P$
