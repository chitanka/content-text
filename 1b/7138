P>
	Молете се на царя — златокъдър ден, — владика сребролик
	над черното безмълвие: молете се на царя,
	когато рано той, в роса изкъпан ден, ликуващ приотваря
	на родния възток кристалните врата…
		Всеобличителен светлик
	когато той прелей от край до край в нощта —
			с издигната десница
	възнесъл пламнала факла —
	озърнат и засмян, надвластен и честит, сред
			глухата мъгла…
	На вихрокрила колесница,
	когато отлети и своя щедър дар, с последен взор назад,
	той лихо разпилее, — небокитен дар — разискрен звездопад.
	Молете неуморно, сироти чада, в неведома тъмница:
	„О царю, ние се боим! Когато се вестиш, пред твоя светъл взор
	недвижими стоят, отрупани с цветя, вред скелети безмлъвни.
	O царю, ние се боим! Когато отлетиш,
		мъстителни и стръвни
	въстават сенки гмеж, и следом и пред нас, по
			схлупен кръгозор.
	Боим се, остани! Боим се, наведи възнесена факла!“…
			Молете се на царя,
	небесните врати когато той отваря,
	— и в предсънни самоти, когато ги затваря.
P$
