P>
	Забулена вечер, гадаеща младост,
	с мечтателен шепот пристъпва едва:
	— предчувствия смътни за скърби и радост
	в гърдите ми ронят невнятни слова.

	Зефири отбулят вълшебна съблазън,
	целува я месец по тъжно лице;
	— надежди възтържни и тайна боязън
	отново вълнуват безсънно сърце.

	И сянка припада край сянката в жажда —
	преплитат се, чезнат по златни листа:
	— мечта на мечтата се нежно обажда,
	посреща мечтата позната мечта…
P$
