P>
	Отдавна, в страните мечтани,
	ти дойде с утеха при мен,
	превърза сърдечните рани,
	целуна певеца ранен.

	И ангел невидим подаде
	огърлици бисерни нам,
	а погледа в поглед подкладе
	орисан небесния плам.

	Поведох те чиста невеста
	тогава пред божий олтар,
	там чухме най-радостни вести
	и пихме най-чуден нектар.

	Днес плачат край нас кипариси,
	покрити със тежка слана,
	и питат за чудния бисер,
	за светлата наша страна,

	че есенна тъжна разлъка
	последния бисер ни взе
	и сянка на вечната мъка
	прегръща тук наште нозе.
P$
