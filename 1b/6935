P>
	Под склон от облачни гранити
	луна запалена огря,
	лъчи разтвориха вълните
	на омагесана гора.

	Из глъбините хлад повея,
	припламна лунният светлик,
	и бавно странна орхидея
	разлисти своя морав лик.

	И оттогаз над мене властно
	тя своя поглед прикова,
	ту алчно лъстна, ту безстрастна,
	мълви унесени слова.

	Една мечта ли тя погуби,
	еднъж душа ли раздвои,
	кръвта и сълзите възлюби
	и нелечима скръб струи.

	Проклинам бродницата фея
	на омагесана гора,
	лика на лунна орхидея,
	що в горестно сърце огря.
P$
