P>
	От изток морав здрач припада
	тъмнеят бледни равнини,
	загасват облачни грамади,
	мълчат далечни планини.

	Вечерницата кротко блика
	им неми сенчести води,
	по тъмна люшната тръстика
	пробягват сребърни бразди.

	Шумят стебла и листи сухи
	на своя таинствен език,
	шумят, разменят думи глухи
	с неуловим огледан лик.

	Дали зад облачни предели
	виси запалена луна,
	или русалка звездочела
	огря от призрачна страна?

	Шумят стебла и листи, пеят,
	неземна цевница звучи,
	в подводно дъно тъжно греят
	две мъртви влюбени очи.

	Шуми полюшната тръстика,
	шуми, шуми за царствен дар
	и спомня песента велика
	за обич, и през смърт макар.
P$
