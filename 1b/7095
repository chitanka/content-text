P>
	Един след други те пристигат бледни
		неизживените ми дни,
	покрити с прах, от ужас онемели
	под хладното си бреме; те пристигат
	до моя праг и чезнат все отвън —
	бремето си хвърлят
	и чезнат, като призраци насън.

	Един след други те пристигат бледни
		неизживените ми дни,
	захвърлят скъпи мъртъвци пред мене
	и чезнат: ето моята любов
	с изпъстрена от рани гръд; а ето
	и вярата ми с клюмнала глава;
	тук ето и надеждата ми светла
	с угаснал взор; — и толкова мечти,
	запазили в смъртта си ненадейна
	усмихнати лица! Из бъднини
	те идват, хвърлят мъртъвци и чезнат
		неизживените ми дни…

	И само тя, настръхнала над мене,
		студена, непрогледна нощ,
	без смяна си остана. Кървав студ вей
	от нейното крило и ад бездънен
	в погледа и зее. Хищно зла,
	само тя остава —
	и светят нокти, живи острила.

	И само тя, настръхнала над мене,
		студена, непрогледна нощ,
	без смяна си остава: тя живота
	на толкоз скъпи мъртъвци живей.
	Но ето я победна: шепне нещо,
	и шепота и в жилите кръвта
	на лед превръща; ето я разкъсва
	гърдите ми и кърваво сърце
	в ръцете си разглежда; ето с нокът
	чертай по него и в свирепа мощ
	свирепо се кикоти! — Вечно тая
	студена, непрогледна нощ…
P$
