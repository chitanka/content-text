	Високо в бялата планина имало малка метеорологична станция и в нея живеел един стар метеоролог. Той бил съвсем сам и когато му оставало свободно време, си съчинявал разни приказки и стихотворения. Ето и сега, като гледал през прозорчето тихия сняг, който валял навън, той си бил намислил нещо и вече го пишел на машинката си върху опакото на един лист за метеорологическо съобщение. И това, което си бил намислил, започвало така:
P>
	Над капчука в игли,
	сред парцали мъгли
	по заспали ели
	сняг вали, сняг вали.

	Тук през целия ден
	няма никой освен
	един малък елен,
	просещ хлебец от мен…
P$
	Но като стигнал до това място, едно малко еленче почукало с рогца по стъклото:
	— Това за м-е-е-не ли е?
	Метеорологът вдигнал очи от машинката.
	— За те-е-е-бе! — казал той и продължил да пише.
	— Ама аз не ти прося хлебец! — казало еленчето малко обидено.
	— Зная! — казал метеорологът — Само че не ми пречи, защото не мога да си я донамисля.
	— Какво да донамислиш? — попитало еленчето.
	— Е, как какво? Приказката!
	Като чуло „приказка“, еленчето подскокнало от радост:
	— Ама и аз искам да играя в нея!
	— Че ти вече играеш.
	— Ама и ти тогава!
	Метеорологът се усмихнал.
	— Не, аз съм голям — казал той — И тъжен.
	— Нищо! — настояло еленчето. — Ще играеш голям и тъжен! А пък ние ще те развеселим!
	— Малко се съмнявам — казал метеорологът, но все пак прибавил: — Добре. Бързай надолу, че приказката почва!
	— Как почва? — попитало еленчето.
	— Ами така. Не виждаш ли? Не чуваш ли?
	Еленчето се огледало: снегът бил спрял! Ослушало се: отдолу, иззад елхите, долитали детски гласове!
	— Децата от училището са дошли на ски — казал метеорологът. — Бягай на полянката! Много интересно ще бъде!
	Той излязъл навън, за да очисти своите уреди от снега, който ги бил затрупал. Отворил сандъчето на единия, отворил на другия…
	— А термометъра няма ли да погледнеш? — запитало го еленчето. То още не било тръгнало.
	— Няма — казал метеорологът.
	— Защо?
	— Не е твоя работа. Какво разбираш ти от метеорология!
	— Знам аз! — казало еленчето и заприпкало надолу. (А какво знаело после ще разберем.) И приказката започнала.

	* * *

	Скок! Скок! Скок! — еленчето вече стигнало до полянката, надникнало зад една преспа и кого видяло? Видяло Ванчо от III „в“ клас. Той носел ските си на рамо. Спрял се, свалил раницата си и се навел да си ги слага. Но докато си ги слагал, раницата се размърдала зад гърба му и почнала да се отдалечава.
	— Стой мирно! — казал й Ванчо.
	И раницата се спряла на място.
	— Ще се спусна веднъж и ще се върна. Разбра ли?
	И раницата закимала, че е разбрала.
	— И тогава ще те покажа на всички.
	И раницата заподскачала радостно.
	А Ванчо се плъзнал надолу със ските и изчезнал зад боровете.
	Но едва изчезнал, раницата започнала да се търкаля, да издава някакви звуци, докато най-сетне се разтворила и от нея изскочило…
	Какво?
	Едно коте!
	Но какво коте? — пита се.
	Ужасно разрошено и ядосано! Истинско чудовище!
	Котето се отърсило, извикало подигравателно:
	— Сбогом, Ванчо! Много ти здраве! — И тръгнало към гората, пеейки:
P>
	Да те щипе,
	да те скуби,
	да ти сипе
	думи груби!

	Не, не, не е приятелство
	по всяко време да
	извършват посегателство
	над твойта свобода!

	О`, тежка, о`, тежка
	съдба ко`тешка!
	Мяу!

	Да те мята,
	да те мачка,
	да те смята
	за играчка!

	Не, не, не е приятелство
	по всяко време да
	извършват посегателство
	над твойта свобода!

	О, те`жка, о, те`жка
	съдба коте`шка!
	Мяу!
P$
	Още не било завършило мяукането и от храстчето над една преспа се раздало тънко:
	— Браво! Браво!
	— Фу! — изфучало котето и скочило от изненада нагоре. — Кой извика „браво“?
	— Аз — казало еленчето. Защото клонките на храстчето били именно неговите рогца. То излязло иззад преспата и се приближило към котето.
	— Няма да се подиграваш, че знаеш ли! — казало котето.
	— Аз не се подигравам. Много хубаво бе-е-е-ше — казало еленчето.
	— Така може — казало котето. — Викай още!
	— Браво! Браво! — извикало еленчето, за да му направи удоволствие. — Само че защо пееш веднъж „ко`тешка“, а веднъж „коте`шка“?
	— За разнообразие — казало котето. — Като много знаеш, изпей ти нещо тогава.
	— Добре — казало еленчето и тихичко изпяло една малка песничка, която звучала така:
P>
	Колко е чудесна зимната гора,
	бяла и спокойна, само за игра!

	Тихо. Нито звук.
	Само — чук-чук-чук —
	от кълвача става
	дваж по-тихо тук.
P$
	— Не е лошо — казало котето. — А защо ти е тази закачалка на главата?
	— Това са ми рогата — казало еленчето. — Всяка година ми пораства ново клонче. А какво е закачалка?
	— Това, на което хората си закачат дрехите. Но ти не си живяло сред тях.
	— Ама ти питомно коте ли си? — учудило се еленчето.
	— А ти за диво ли ме мислиш? — казало котето.
	— Ами да — с такива мустаци и опашка!
	— И на тебе да ти ги дърпат всеки ден, ще ти пораснат така!
	— И затова ли си побе-е-гнало?
	— А как мислиш?
	— От града само` чак дотук?
	— Ванчо ме донесе в раницата си. Искаше да ме прави скиор. Ама аз му изядох цялата храна и избягах.
	— А на него няма ли да му е мъчно?
	— За храната?
	— Не, за тебе.
	— Ами, мъчно! Колкото на мене за него!
	— А какво ще правиш в гората?
	— Ще си намеря приятели, ама истински, не като него, и ще си играя с тях!
	— Ами ако искаш тогава… — почнало срамежливо еленчето. И млъкнало.
	— Какво „ако искам“?
	— … да станем приятели.
	— Че добре! — казало котето. — Ама първи!
	— Първи! — казало еленчето.
	И двамата поели, подскачайки, между борове и преспи. Еленчето дори пак запяло. Този път началото на една друга песничка:
P>
	Казва се „приятел пръв“,
	но защо е той такъв?…
P$
	Колко весело било! Слънцето греело, снегът блестял като слюда и хрупкал под копитцата на еленчето и лапките на котето.
	— Къде ме водиш? — запитало по едно време гостенчето.
	— При едно мое приятелче.
	— А то къде е?
	— Ей го! — казало еленчето. То посочило нагоре към върха на един бор и извикало: — Сънльо-о-о!
	— Сънльо-о-о! — извикало и котето.
	Но отгоре се чуло само хъркане.
	— Сънльо-о-о! Събуди се! — извикали и двамата.
	Но чули само още по-силно „хр-р-р“.
	— Няма да можем — казало еленчето, — то е ужасно сънливо!
	Но в този миг от снега се подала муцунката на едно лисиче.
	— От една страна — казало лисичето, — то може да е сънливо…
	Муцунката му изчезнала и се появила от съвсем друго място в снега.
	— Но от друга страна, е и лакомо, тъй че… — казало то.
	И муцунката му пак изчезнала в снега.
	— По-добре ще е да говориш от една страна! — казало еленчето. — Нищо не ти се разбира така.
	Но лисичето продължавало да се подава ту от една страна, ту от друга.
	— От една страна, ще е по-добре… но от друга страна, няма да е по-добре… защото така се уча, като ме подгонят от една страна… да избягам от другата.
	— А ако те подгонят от двете? — попитало котето.
	— Тогава ще избягам от трета! — отговорило лисичето и наистина този път се подало от трето място. Но най-сетне излязло, изгънало си опашката и намигнало.
	— Много си хитро! — признало котето.
	— Ами да! — казало лисичето и запяло:
P>
	Не зная, но, изглежда, родено съм така —
	каквото да помисля, излиза хитринка!

	И няма как!
	На, ето пак!
	Ах, не, не умея
	да мисля без нея!

	А щом сега тъй много е в мене хитростта,
	каква ли пък ще стане, когато пораста?

	Но няма как!
	На, ето пак!
	Ах, не, не умея
	да мисля без нея!
P$
	И като свършило да пее, казало:
	— Та ти си избягало от Ванчо, а?
	— Откъде знаеш? — учудило се котето.
	— Чух ви, като си говорехте — казало лисичето. — Искаш ли да станеш приятел и с мене?
	— Ама първи!
	— Първи!
	— Хайде!
	— Хайде!
	И тримата весело запели:
P>
	Казва се „приятел пръв“,
	но защо е той такъв?…
P$
	— Чакайте! — досетило се еленчето.
	— Какво има?
	— Забравихме Сънльо!
	— Вярно! — казало котето.
	То и еленчето завикали пак нагоре:
	— Сънльо-о-о!
	Но отгоре се чуло пак само хъркане.
	— Колкото и да викаме, не се събужда — казало еленчето.
	— Хи-хи! — засмяло се лисичето. — Хи-хи!
	— Защо се смееш? — казало котето.
	— Защото ако, от една страна, не се събужда, като го викате, то, от друга страна, ако кажа малко по-силно, че наблизо има медец…
	То наистина казало тази дума малко по-силно и още не я било доизрекло, и една кафява топка тупнала от бора в бялата преспа. Това било, разбира се, едно мече — смешно и рунтаво.
	— Медец? Мррр! Къде има медец? — изръмжало то, като си търкало очите.
	— В съня ти, хи-хи! — казало лисичето. — Защото много сладко спеше.
	— Какъв сън бе! Какъв сън! — изръмжало обидено мечето.
	— Добре де, добре! — казало еленчето. — Имаме си ново приятелче. Ела да играем с него!
	— Вие на какво играете тук? — запитало котето.
	— На „ритни-шишарка“! — казало еленчето.
	— На „прескочи-пънче“! — казало лисичето.
	— И на какво друго? — запитало котето.
	— Ами на всичко… на „ритни-шишарка“ — пак казало мечето. Толкова им били игрите в гората.
	— Фу! — казало котето. — Вашето „всичко“ не е нищо! Аз ще ви науча на дама, на криеница, на стражари и апаши, на кралю-порталю, на рими, на панделки, на топчета, на статуи…
	— И-ха! — заподскачали от радост горските животинчета.
	А мечето извикало:
	— Ще бъдем първи приятели с тебе!
	Но този път еленчето казало:
	— Е, да, ама…
	— Е, като не щеш, иди си! — казало лисичето.
	— Не че не ща — казало еленчето, — но си спомних едно стихотворение. Да го кажа ли?
	— Само да не е дълго! — казало котето.
	— Не е — казало еленчето.
	И издекламирало следното стихотворение:
P>
	Казва се „приятел пръв“,
	но защо е той такъв?
	Затова, че пръв полита
	в огъня, да те спаси;
	пръв и без да се запита,
	прав ли си, или не си;
	пръв за теб леда пролазва,
	пръв за теб пролива кръв
	ето затова се казва,
	че приятелят е „пръв“!
P$
	— Браво! Браво! — завикали малките приятели.
	Само котето казало:
	— Това стихотворение не е детско и не е за животни!
	— То се знае, че не е! — казало лисичето. — Той си го е измислил за себе си.
	— Кой „той“? — учудило се котето.
	— Метеорологът! — казали едновременно мечето и еленчето. — Той винаги си го пее, докато преглежда уредите си.
	— И той е един метеоролог, хи-хи! — казало лисичето. — В кутията на термометъра му едно синьо птиче си е свило гнездо и му стопля живака, а той не вижда.
	— Може да вижда — казало еленчето.
	— Е, като вижда, защо от три седмици праща долу завишени сведения? — казало лисичето.
	— Заради птичето — казало мечето. — Толкова ли не разбираш?
	— Аз разбирам, но исках да разбера дали вие разбирате — казало лисичето. — Но за какво сме седнали да говорим? Я да чуем градските игри!
	— Да започнем с криеница! — казало котето. — Ала-бала-ница, тур-ска пани-ца — ой-гиди Ван-чо, наш капитан-чо! Мечо, жуми до сто! А сега ние ще се крием! Хайде!
	Мечето се опряло на дървото и започнало да брои на глас, а другите изчезнали.
	То започнало да се прозява, да брои все по-бавно и сънно запяло:
P>
	Просто не разбирам, просто ми е чудно:
	за какво тъй често трябва да съм будно,
	за какво да губя толкоз ценно време,
	през което може сладко да се дреме?
P$
	То пак се прозяло и замлъкнало.
	Минала минута, минали две.
	Скритите животинчета започнали да се промъкват към дървото, затичали се и се „заплюли“.
	— Пу! Пу! Пу!
	Но нищо не се получило.
	— Той е заспал! — казало еленчето.
	— Сънльо!
	— Няма да играеш! — викнали всички.
	Но лисичето се досетило за нещо.
	— Всъщност, от една страна, това е зле, защото се развали играта — казало то, — но от друга страна, това е добре, защото трябва да се погрижим за гостенчето. Къде ще живее? Какво ще яде? За това никой не мисли! Всички казват: „лисиците са хитри“, а всъщност не лисиците са толкова хитри, ами другите животни са ужасно глупави. Хи-хи!
	— Да го заведем при мете-е-е-оролога! — предложило тихо еленчето.
	— Вярно! — извикало мечето. То се било събудило най-после.
	— Да вървим! — казало лисичето. — Ако го вземе, ще бъде чудесно!
	— Добре — казало котето.
	И всички тръгнали към метеорологическата станция.
	Ето че стигнали. Метеорологът стоял на полянката пред своите уреди и викал нагоре към някого:
	— Дай ми го!
	— „Никога-а-а-а! Никога-а-а-а на този свя-я-ят!“ — крещял отгоре някой като естрадна певица.
	— Дай ми го, ти казвам! — викал метеорологът.
	— „Никога-а-а-а! Никога-а-а-а!“ — се чувало отгоре.
	— Никога, никога — казал метеорологът, — но във втората половина на деня се очаква понижение на температурата и ще ми поискаш да те пусна вътре!
	Четиримата гости се спогледали.
	— Добър ден — казало плахо еленчето.
	— Добър ден — отвърнал метеорологът, без да престава да гледа нагоре.
	— Пак сврачето ли? — запитало лисичето.
	— Открадна ми транзистора! — казал метеорологът.
	— И не ти го връща? — казало мечето.
	— Не само не ми го връща, но не ме оставя да спя!
	— Скоро ще му се изхабят батериите — казало лисичето.
	— Те се изхабиха, но то научи наизуст песните — казал тъжно метеорологът.
	— Ще го отучим — казало котето.
	Никой не бил забелязал кога то се било отделило, кога се било изкатерило на бора и смъкнало транзистора оттам.
	— Благодаря ти — казал метеорологът, като поел транзистора.
	— А него какво да го правя? — попитало котето, като измъкнало иззад гърба си сврачето, съвсем разрошено.
	— То ще обещае, че няма вече да пее — казал метеорологът.
	— Няма вече! „Никога-а-а на тоя свя-я-ят!“ — пропяло отново сврачето.
	Пуснали го и наистина замлъкнало и почнало да подскача около тях. Така станали петима приятели. Метеорологът погледнал към котето.
	— Ти кое си? — казал той. — Не те познавам.
	— Защото току-що пристигнах от града — отговорило важно котето.
	— Ние дойдохме… — почнало мечето.
	Но метеорологът го прекъснал.
	— А ти защо не си спиш в дупката.
	— Не ми се спи! — казало мечето, като се прозяло.
	— Не ти се спи! — казал строго метеорологът. И децата знаят, че мечките спят зиме летаргичен сън.
	— Летаргичен сън се спи лете! — казало мечето.
	— Ще ти дам аз едно „лете“! — усмихнал се метеорологът. — Е, какво искате?
	— Дойдохме да те помолим — казало бързо лисичето, като въртяло опашката си. — Понеже, от една страна, ти живееш сам и си голям и тъжен, а от друга страна, това коте няма къде да живее, може би ще искаш да го вземеш? То е много добро!
	— Че като е добро, защо е напуснало дома си? Няма ли си приятели там? — попитал метеорологът.
	— Имах един, Ванчо, но той ми дърпаше опашката! — казало котето.
	— И вече не сте приятели? — казал метеорологът.
	— Не сме! — казало котето.
	— Хм! А да ловиш мишки умееш ли? — казал метеорологът.
	— Фу!
	— А да гониш макара?
	— Фу!
	— А да бъркаш в кухнята?
	— Фу! — казало котето, без да се замисли.
	— А, така ли? — казал метеорологът. — Тогава не те ща!
	— То чу „мъркаш в кухнята“, а не „бъркаш в кухнята“ — намесило се лисичето. — Получи се недоразумение.
	— Знам ги аз тези недоразумения! — казал метеорологът. — А да мъркаш значи, умееш?
	— М-р-р-р-р! — измъркало котето силно като мотопед.
	— Достатъчно — казал метеорологът. — А не искаш ли да се върнеш при своя, как беше, Ванчо?
	— Б-р-р-р-р! — казало още по-силно котето.
	— Ясно — казал метеорологът.
	— Значи, взимаш ме? — зарадвало се котето.
	— Ами! — казал метеорологът. — Кой е казал такова нещо?
	Животинчетата били много неприятно изненадани и започнали да му се молят:
	— Вземи го бе!…
	— То ще те слуша!
	Но метеорологът не се съгласявал.
	— И дума да не става!
	— Ще го вземеш! Ще го вземеш! — казало еленчето.
	— Я, пораснаха ти рогата — погледнал го малко строго метеорологът.
	И еленчето се засрамило и навело глава. То било тъй натъжено, че метеорологът прибавил:
	— Да, да, много са порасли дори. Я как боцка това, новичкото! Значи, ти днес навършваш…
	Но не успял да продължи, защото лисичето излязло напред и казало:
	— Чичо метеоролог, понеже еленчето има днес рожден ден, то иска, вместо да му даваш подарък, да вземеш котето.
	И метеорологът нямало какво да прави, съгласил се:
	— Добре, от мен да мине!
	Всички завикали „Ура!“, а пък сврачето се разкрещяло:
	— „Няма да има край любовта ни-и-и!“
	Но какво станало в този миг?
	В този миг чул се вик:
	— Мачооо!
	Всички се ослушали. И в тишината още по-ясно и по-отблизо се чуло:
	— Мачооо!
	И без заповед, всички — освен метеоролога, разбира се — се изпокрили кой където могъл сред уредите.
	И ето че се появил Ванчо. Той бил без ски и без раница, разчорлен и задъхан.
	— Добър ден, чичко! — казал Ванчо. — Чичко, не си ли видял едно коте?
	— Какво коте? — престорил се на учуден метеорологът.
	— Едно такова… ръждиво, мъничко! — казал Ванчо, почти разплакан. — Значи, няма го?
	Вместо да му отговори, метеорологът запитал:
	— Ти да не си го мъчил?
	— Не съм!
	— А опашката не си ли му дърпал?
	— Съвсем малко — казал Ванчо.
	— Че защо тогава е побягнало? — учудил се метеорологът.
	— То не е побягнало, ами се е загубило. Излязло е и се е загубило.
	— Излязло откъде?
	— Ами… от къщи — излъгал Ванчо.
	— От къщи чак дотук?! — още повече се учудил метеорологът.
	— Ами да! Сигурно е дошло с автобуса и после с лифта! — продължил да лъже Ванчо.
	— С лифта? И сега какво ще правиш?
	— Ще го търся, какво!
	— Аз на твое място щях да си намеря друго. Котета колкото щеш! — казал метеорологът.
	— Да, „колкото щеш“! То не е обикновено коте, то ми е приятел! — съвсем разплакан, извикал Ванчо и хукнал да търси котето си из бялата гора: — Мачоооо! Мачоооо!…
	Малките животни наизскачали от скривалищата си. Всички били весели, само еленчето — не.
	— Ти защо му отговори така? — казало то на метеоролога.
	— Как? — попитал го той.
	— Че не си виждал котето!
	— За да се откаже, защо! — намесило се лисичето. — Но щом толкоз иска, нека го търси!
	— Нека! — казало котето. — Само че…
	— Ха-ха! Как го излъгахме! — подскочило мечето. — Сега ще живееш тука и ще си играем! Тук е хубаво, нали?
	— Хубаво е — казало котето и пак повторило: — Само че…
	— „Само че“ какво? — запитал го метеорологът.
	— Само че искам да се върна при него! — казало неочаквано котето.
	Не го казало много високо, но всички го чули и както скачали, изведнъж се вкаменили по местата си, сякаш вече се били научили да играят на статуи. И така стояли дълго, докато метеорологът проговорил.
	— Искаш да се върнеш при него, така ли?
	— Да.
	— Е, защо?
	— Защото ми е приятел — казало котето. — Я как ме търси!
	— Търси те, за да ти дърпа още опашката, хи-хи! — казало лисичето.
	— Не е за това — казало котето.
	— И мустаците, мр-мр! — казало мечето.
	— Не е за това! — казало котето.
	— А защо тогава? — попитало еленчето.
	— Защото ми е приятел! — казало пак котето. — И мустаците ми са си такива от рождение!
	— Хи, приятел! Мр, приятел! — нахвърлили се върху него лисичето и мечето.
	— Не се знае — казал метеорологът. — Не трябва да се решава така бързо. Истинските приятели не се намират на всяка крачка. Има едно стихотворение…
	— Знаем го! Знаем го! Много е тъжно и голямо! — развикали се всички. — Но как да разберем дали му е приятел, или не му е приятел?
	— Виж, това е наистина много мъчно — казал метеорологът.
	— Няма ли барометри за приятелство? — попитало еленчето.
	— Има, но и те са големи и тежки — казал метеорологът. — И все пак да помислим!
	И той дал знак на малките животни да се сгушат около него. Всички събрали глави и си зашепнали. Не се разбирало какво кроят, само от време на време се чувало:
	— Аз — това! Аз — това! На изпитванка!
	— Шу-шу-шу!
	— И-ха, че интересно!
	— Шу-шу-шу!
	— Ама да не стане страшно!
	— Шу-шу-шу!
	— Само така! Да! Да!
	— Шу-шу-шу!
	Като се наговорили, всички вдигнали глави.
	— Ще видите, че ще издържи! — казало котето.
	— Вие да видим дали ще издържите! — казал метеорологът.
	— Ще издържим! Ще издържим! — развикали се всички.
	И се пръснали в разни посоки, като оставили големия си и тъжен приятел да гледа след тях.
	И какво станало после?
	Ето какво станало.
	Ванчо вървял сред бялата гора и викал котето си. Но вместо котето, отнейде се появило запъхтяно лисичето.
	— Ей, глупчо! — извикало му то. — Връщай се веднага!
	— Защо? — казал Ванчо.
	— Защото тази пътека води направо към пропастта, не знаеш ли! — казало лисичето. — Оттук, който е минал, не се е връщал!
P>
	Нямаш си дори идея
	колко паднали са в нея!
P$
	— А не си ли видяло едно коте? — запитал, изплашен, Ванчо.
	— С дълга опашка ли беше? — запитало лисичето.
	— Да!
	— И с дълги мустаци?
	— Да!!
	— И със зелени очи?
	— Да!!! — съвсем изплашен казал Ванчо.
	— Не съм го виждало — казало лисичето.
	— Е, защо ме уплаши? — казал Ванчо.
	— Никой не те плаши — казало лисичето. — Само се информирам.
	— Но значи не е минало оттук! — казал Ванчо.
	— От една страна, може да значи, че не е минало — казало лисичето, — но от друга страна, може да значи, че е минало и е паднало в пропастта. Връщай се, да не загинеш и ти!
	— Няма да се върна! То е мой приятел! — казал Ванчо. — Махай се от пътя ми!
	И продължил нататък.
	— Добре, но на твоя отговорност! — извикало след него лисичето.
	Другите животинчета наизскачали иззад борчетата. Те се били крили зад тях и били чули всичко.
	— Не го е страх! — казало лисичето.
	— Защото ми е приятел! — казало котето. — Няма нужда да го мъчим повече!
	— А той тебе как те е мъчил! — грачело сврачето.
	— Колко ме е мъчил! Много малко даже! Аз да знаете какви пакости съм правило!
	— Каквото и да си правило, не може да те пуска с парашут от третия етаж! — казало мечето.
	— Той само ме държеше над балкона! Даже беше интересно! — викало котето. — Оставете го!
	— Ама и на нас ни е интересно! Идвай! Идвай! — развикало се лисичето. И всички хукнали след Ванчо.
	А той вървял из гората и продължавал да вика своето коте:
	— Мачо-о-о! Мачо-о-о!
	И изведнъж наоколо му започнали да се въртят разни призраци и таласъми. Всъщност нямало нищо страшно, защото това били пак нашите познати — животинчета, — но Ванчо не знаел, че са те, и се разтреперил.
	Облечени в разни пижами и чаршафи, с кофи, нахлупени на главите, животинчетата се въртели около него и викали:
P>
	— Хи-хи-хи-хи! Ха-ха-ха!
	Кой е скрит зад таз елха?
	— Туй хлапе какво ли дири
	между толкова вампири?
	— Дири си белята то,
	двеста хиляди на сто!
	— На тоз свят един живот е —
	той за някакво си коте!…
	— Коте ли? Я ти, момче,
	тръгвай си оттука, че
	вече чудиме се ние
	кой кръвта ти да изпие…
	— Като паяк на муха!
	— Хи-хи-хи-хи! Ха-ха-ха!
P$
	Докато таласъмите танцували около него, Ванчо викал:
	— Не ме е страх! Няма духове! Другарката учителка казва, че няма! Махайте се, че като ви хвана!… Това коте е мой приятел! Ние се обичаме с него!
	И макар че бил много изплашен, пак събрал смелост, успял да разпъди духовете и се затичал нататък.
	А пък горските животинчета започнали да си прибират костюмите, които метеорологът им бил раздал. Прибрали ги и седнали умърлушени в снега.
	— Нищо не излезе! — признало си дори лисичето.
	— Не се плаши — казало мечето.
	— Плаши се, но побеждава страха си — казало еленчето.
	— Аз ви казвах! Аз ви казвах! Стига толкоз! Стига сте го мъчили! — молело се котето.
	— Може пък да му е приятел — казало мечето.
	— Пръв! — казало еленчето. — Да кажа ли стихотворението?
	Но в този миг се появил метеорологът.
	— Не бързай да го казваш! — засмял се той. — Нека аз първо да кажа метеорологическото предсказание за след малко! — И зачел: „… рязко спадане на налягането и температурите, с образуване по планините на снежни бури, гъста облачност и краткотрайни замразявания на носовете…“
	И още недоизрекъл тези думи, облаци скрили слънцето, планината станала мрачна и студена.
	А Ванчо вървял сред преспите. И метеорологът му говорел през една фуния:
P>
	— Иде студът!
	Дори живака
	(дъ-дъ-дъ-дът)
	със зъби трака!

	Върни се, детенце,
	върни се, момченце,
	да ми не станеш
	на ледно парченце!

	Иде студът!
	Дори живака
	(дъ-дъ-дъ-дът)
	със зъби трака!
P$
	И не стигал студът, но силен вятър разтърсил дърветата, хвърлил сняг в очите на Ванчо, заблъскал гърдите му. И гласът през фунията завил:
P>
	— Връщай се, малкият! Чувай как в клоните
	свирят циклоните и антициклоните!
	Тяхната ледена виелица прави я
	господин Андерсен от Скандинавия!
P$
	И крачките на Ванчо ставали все по-бавни. И гласът през фунията го предупреждавал:
P>
	— Ей я умората, ей я умората,
	тя е по-силна от силите в хората.
	Ей я умората, тихичко пееща,
	ей я умората, люлки люлееща.
	Слаби са, слаби са детските мускули!
	Колко по-силни от теб са напускали
	боя с врага в резултат на умората.
	Ето, не чувстваш ли? Таз ти е втората
	крачка насън. А пък таз ти е третата.
	Връщай се, ей! Ако тук под дърветата
	само поседнеш за малка почивчица,
	меко загърнато в бяла завивчица,
	никога няма…
P$
	Сврачето, като чуло думата „никога“, не издържало, изпляскало с криле и литнало, крещейки:
	— Никога-а-а-а! Никога-а-а-а!
	Но и това не уплашило Ванчо. Напротив, той се стреснал от крясъка и извикал:
	— Не ме е страх от умората! Там е котето ми! Там е моят приятел! — и продължил нататък.
	Но бурята не се предавала. Тя грабнала сврачето, завъртяла го и го хвърлила към едно борче встрани, зад което се били скрили малките животни.
	— Защо разваляш играта? — извикало му лисичето.
	— Ами дожаляло му е! — казало еленчето. То само` било нажалено.
	— А на мене? — извикало котето. — Мене не ми ли е жал, мислите? Стига сте го мъчили! Той вече доказа! Не е честно! Пуснете ме! Чичо Метеоро-ло-о-о-ог!
	То се отскубнало от мечето и лисичето, които го дърпали назад, с един скок се хвърлило през виелицата към Ванчо и го прегърнало:
	— Ванчо, аз съм тук! Не бой се!
	— Мачо! — извикал зарадван Ванчо.
	И в миг всичко се преобразило. Бурята стихнала. Топло слънце засияло над планината и метеорологическата станция. И Ванчо, и котето, прегърнати, запели заедно с другите малки животни:
P>
	Казва се „приятел пръв“,
	но защо е той такъв?
	Затова, че пръв полита
	в огъня, да те спаси;
	пръв и без да се запита,
	прав ли си, или не си;
	пръв за теб леда пролазва,
	пръв за теб пролива кръв —
	ето затова се казва,
	че приятелят е „пръв“!
P$
	— Дотук добре — казал… кой мислите?
	Познахте. Метеорологът. Той се бил появил отнейде, все още с фунията в ръка.
	— Аз ви казвах! Аз ви казвах! — викало и скачало котето. — Той ми е истински приятел!
	— А ти къде беше? — запитал го Ванчо.
	Котето се посмутило малко.
	— Ами чаках те, чаках те и излязох да се поразходя с тези приятели — казало то. — Запознайте се!
	И Ванчо се запознал с горските животинчета. Само като стигнал до лисичето, казал:
	— Ние с тебе май се познаваме.
	— Друго лисиче е било! — казало лисичето.
	А котето продължавало да подскача:
	— Той ми е истински приятел, видяхте ли! Аз само накрая му помогнах!
	— И добре, че му помогна все пак! — казал строго метеорологът.
	— Защо? — попитало котето.
	— Е, как защо? — престорил се на учуден метеорологът. — Ти да не мислиш, че него изпитвахме досега?
	— А кого? — смаяло се котето.
	Животинчетата се вкаменили отново, сякаш за втори път играели на статуи.
	— Кой ще каже кого? — попитал метеорологът.
	Животинчетата мълчали. Само лисичето смънкало:
	— От една страна… — и млъкнало.
	— Който знае, да си поклати рогцата! — казал метеорологът.
	И еленчето поклатило рогца.
	— Казвай тогава!
	— Него — казало еленчето и — боц! — боцнало лекичко котето.
	— А? — казало само котето.
	И всички се засмели.
	— Тебе бе, котарако — казал метеорологът, — дето бягаш в гората и оставяш приятеля си без приятел, защото малко те бил помачкал и носил в раница.
	— Аз вече няма! — обещал Ванчо, като прегърнал котето си.
	А котето мълчало засрамено.
	— Тебе изпитвахме — продължил метеорологът, — за да видим дали го заслужаваш! Да видим докога ще търпиш да го мъчим!
	— Е, издържах ли? — казало котето.
	— С три и половина — казал метеорологът, — но за котка и това е много.
	Мечето, лисичето и сврачето отново се засмели. Котето се ядосало:
	— Вий мен изпитвали сте, значи? Не ви е срам, подигравачи!
	Това прозвучало като стихче и горските животинчета, без еленчето, се разскачали около котето, повтаряйки думите му.
	Но метеорологът ги спрял.
	— Няма какво много да му се смеете! — казал той. — И вие нищо не знаехте. И трябва да разберете, че приятелството не е само „хайде да си поиграем!“ или да използваме транзистора на приятеля си, а нещо много повече… Пък вашето, отгоре на всичко, беше и първо „хайде да си поиграем!“, а после — „хайде да му се подиграем!“.
	Той се усмихнал малко тъжно и прибавил:
	— Време е. Изпратете ги до долната поляна, че другарката учителка ще му скъса ушите!
	И всички без метеоролога и еленчето тръгнали надолу.
	— Сбогом! Сбогом! И да не забравяте приятелите си! — казал метеорологът.
	— Никога! — извикали малките животни.
	Това прозвучало много поучително, но, слава богу, сврачето пак не се сдържало и този път успяло да изпее докрай своята песен:
P>
	Никога-а-а-а! Никога-а-а-а на тоя свят,
	дорде си млада-а и аз съм мла-ад,
	няма да има край любовта-а-а-а ни,
	няма да има край радостта-а-а ни!
	Никога-а-а!
	Никога-а-а!
P$
	Това било така смешно, че всички изръкопляскали и завикали „ура“, а сврачето се поклонило и казало:
	— Благодаря за вниманието!
	И малките животни поели надолу по белия склон. Останали само метеорологът и еленчето.
	— Не беше право! — казало еленчето.
	— Кое? — запитал метеорологът.
	— За да изпиташ котето, измъчи момчето!
	— Какво? Какво? — казал метеорологът.
	— Сам знаеш — казало еленчето.
	— Ама това беше приказка — казал метеорологът.

	* * *

	И наистина приказката била завършила — отново бил завалял снегът, метеорологът пак седял пред своята пишеща машинка, а еленчето надничало през стъклото.
	— Е, че какво, като е приказка? — казало то.
	— Това, че аз съм си го измислил и мога да си го мъча колкото си искам! — казал метеорологът.
	— Да-да! — казало недоволно еленчето. — А всичко ли бе-е-е-еше измислено?
	— Да. И рогчето. Нали за него питаш?
	Еленчето кимнало.
	— А защо я измисли точно такава? — попитало то.
	— Каква „такава“?
	Еленчето замълчало и после казало:
	— Ти имаш ли си приятели?
	— Че ти малък приятел ли си? — казал метеорологът.
	— Не-е-е, наистина!
	— Я какво любопитно двукопитно! — казал метеорологът. — Виж, за „наистина“ си малък! Хайде бягай!
	И еленчето изтичало в бялата гора. А метеорологът останал още малко пред машинката си, за да довърши това, което бил съчинил (и което не е за малки еленчета и дечица):
P>
	… Нито звън на шейна,
	нито глас на жена,
	вредом само една
	тишина, тишина.

	Сняг вали, сняг вали
	над заспали ели…
	Не боли, не боли,
	преболява, нали?
P$
