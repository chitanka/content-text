P>
	Обичай ме, обичай ме сега,
	дордето върху младата ми шия
	като спокойна ласкава река
	косите в тъмни къдрици се вият…

	Обичай ме, обичай ме сега,
	дордето моето чело е гладко
	и като облак всякоя тъга
	се плъзва и задържа се за кратко…

	Обичай ме, обичай ме сега,
	дордето гледам радостно и ясно,
	дорде не спирам плахо на брега,
	а ме привлича близката опасност,

	дордето още в моето сърце
	се раждат много жажди и желания
	и аз не дърпам своите ръце
	от огъня — макар и да са в рани…

	Обичай ме, дордето моят смях
	звучи над всички мъки и несгоди,
	дордето аз не зная що е страх
	и младостта навсякъде ме води…

	Дорде е горда моята глава,
	от болки и обиди несклонена,
	и зная ободряващи слова
	в час тежък и за тебе, и за мене…

	Обичай ме, дордето има жар
	и в обичта, дори и в моите грешки,
	дордето мога да съм твой другар
	дори и в лудориите младежки,

	дорде от старостта не се боя
	и с вятъра обичам да пътувам,
	дорде все нещо мисля и кроя
	и леко със живота си рискувам…

	Обичай ме, обичай ме сега,
	дорде съм още смела, силна, млада,
	дордето на годините снега
	в косите ми безмилостно не пада…

	Обичай ме, че идат тъжни дни:
	ще се вдълбаят бръчки по челото
	и младият възторг ще се смени
	с една печална и старешка кротост.

	Ще потъмнеят моите очи,
	ще гледат тъжно — сякаш че са слепи,
	и вместо смях в гласа ми ще звучи
	смиреност и надежда за подкрепа.

	И с тиха завист, с пареща тъга
	ще гледам всяко хубаво момиче.
	Обичай ме, обичай ме сега,
	а пък тогава двойно ме обичай!
P$
