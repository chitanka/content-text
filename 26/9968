P>
	От изгрева до залеза… Излишен
	на себе си, а няма кой да питам.
	Друго,
	освен изкаляните улици и кафенето,
	препълнено с чаши, дим и непознати,
	нямам.
	Пропука се челото,
	от взиране, и погледът ми търси…
	Все търси… Търси ли те още?
	Очите ми са кротки вече, като псета
	превити на кравай, под масата
	в краката
	на пияните бакали; залъци, усмивки
	се ръсят… Мазни са ръцете,
	и колко лепкаво е всичко обещано…
	А подът е студен и безразличен.
	И аз съм там, макар и да ме няма.
	Защото аз отдавна съм си тръгнал.
	Останаха на пода, старите обуща
	едно палто и няколко стотинки.
	С които ще даря на ъгъла просяка.
	И после — чист и гол, ще мога да си ида.
	След мен бакалите ще викат възмутено.
P$
