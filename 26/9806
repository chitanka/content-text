P>
	Пак приведен над белия лист!
	Но сърцето ми стих не отронва.
	Уж е пролет,
	защо, моя песен, мълчиш,
	пълна със спомени?

	Кой приплаква пред прага ти
	в ранни зори?
	Кой размества капризните ноти?
	Пее славей,
	зора подмладена зори —
	над сърцето ми кръста на Ботев.

	И се питам без жалост —
	идеала висок
	и земята си с обич ли сричах?
	И дали съм научил тоя страшен урок —
	Свободата до смърт да обичам?

	И дали е пресъхнала моята кръв,
	и дали е угаснал куршума?
	Кой днеска знамето вее
	с балканския лъв?
	Кой ръка мафиотска целува?

	Тоя страшен въпрос е надвесен над мен
	като просяк над кофа с боклуци.
	А зората зори.
	Идва новия ден
	с новината за нови хайдуци.

	Как да бликне, приятелю, днес песента,
	Щом надеждата в мен
	не пролиства.
	Аз съм син без Родина.
	Запустяла земя.
	Син без корен и топло огнище.
P$
