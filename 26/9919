P>
	Толкова дълго се молих за тебе…
	Не усетих кога е догоряла свещта ми
	и обляла със сълзи моите стиснати пръсти…
	Не откъсвах очите от всички икони.
	И все шепнах… Господи, чу ли?!
	Храмът беше тържествено празен.
	Не летяха нито ангели, нито плачеха баби.
	А навънка светът ме посрещна — прашен и шарен.
	Две циганета протягаха мургави длани.
	На сянка в количката плачеше бебе.
	А майка му пееше песен за Мечо.
	Слънцето се усмихна зад облака кротко.
	И знам, че то се усмихна за тебе.
P$
