P>
	Израснал съм
	в абсурдно време —
	с купонен хляб. И мир военен…
	Вървях
	под образа на Ленин,
	а слушах песните на Ленън.
	Бях буен, горд и центробежен.
	Но вярвах в идеали чисти.
	Затуй ме гледаха
	под вежди
	платените идеалисти…

	Днес хлябът е поне сто вида.
	Берлинската стена я няма.
	Но виждам —
	времето пак зида
	стени от лед и от измама.
	Разделя тия от ония,
	нещастници от супермени…
	И пак съм в общата килия
	на някакво
	абсурдно време.
	Живея тих и безучастен.
	И мътно дните ми текат
	край ново
	недостъпно щастие
	и толкова
	достъпна Смърт.
P$
