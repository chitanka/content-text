P>
	Ще си умра неподготвена. Липсва ми опита.
	Но нима пък имах опит в живота?

	Просто не знам как се умира, ни как се тлее.
	Ами пък знаех ли как се живее?
	Всичко бе ненадейно, всичко бе аматьорско —
	също актриса, незавършила школото актьорско.
	Всяка пролет бе първа. А всички сезони
	не ми вливаха ум, а само спомени…
	Всяка стъпка бе трепет, бе изненада
	като гръм от ясно небе, който пада.
	Все неопитна, неподготвена и сгрешила,
	но със вяра, че грешките дават мъдрост и сила.

	И животът течеше — импровизирана драма.
	Върху тема поезия. И любов за двама.
P$
