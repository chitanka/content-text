P>
	Обичам в тоя миг да съм в полето —
	когато дъжд внезапен завали
	и пак светкавиците от небето
	замятат свойте огнени стрели.

	И нека с чувството, така желано,
	да бъда в Борованското поле,
	защото е дълбоко разорано
	и сякаш е с Икарови криле.

	Ще гледам как усмихнати житата
	люлеят в танци едри класове,
	ще чувам ясно как изпод земята
	надвикват се най-бодри гласове.

	Свидетел ще съм как се съживява
	след суша всичко за голям живот
	и всяка нива щедро обещава
	богати жътви със обилен плод.

	Дъждът до кости нека ме намокри.
	Най-радостен, без капка от тъга,
	ще крача аз сред коловозни локви,
	под грейнала подир дъжда дъга.

	Ще пея с чучулигите в полето,
	че не разкъсах с него пъпна връв!
	Ах, тази селска жажда на сърцето!
	Ах, моята изконна селска кръв!
P$
