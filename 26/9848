P>
	Онемели безвъзвратно
	всички приказки.
	Разказвачът се отказал
	да измисля.

	Взел си шапката и тръгнал
	да се търси.
	Стига вече се е лъгал,
	че е късно.

	Изведнъж намерил приказка
	неочаквана.
	Тя сама си се измисляла
	и го чакала.

	А реките все изтичали,
	било суша.
	Тя наум го е обичала
	и се сгушвала

	в името му, а не знаела
	как се казва.
	Знаела си, че е рано
	да разказва…

	После? — После разказвачът
	я обичал.
	Обещал, че вече няма
	да е ничия.

	Обещал й да е негово
	осмо чудо.
	Знаели, че за последно
	им е влюбено…

	И такива разни, дето
	аз измислям.
	Важното е, че сюжетът
	им е истински.
P$
