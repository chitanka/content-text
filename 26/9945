P>
	Падат както винаги листа и дъжд се ръси.
	Стеле се мъгла, и мокрите комини
	дишат като старци — на кисело и бедност.
	Няма впрочем нищо драматично.
	Както винаги е есен, циганки — метачки
	махат с жълтите метли, карат се и викат.
	Движат се коли и хора бързо дишат.
	А аз съм болен, знам че съм обречен.
	Ще бъда в болничен халат, ще влача стари чехли,
	а санитарките след мен ще шепнат нещо скрито…
	Ще изтекат последни дни зад болнични прозорци,
	от там ще гледам есента и двете черни врани.
	И те ще ме разглеждат, и ще станем близки.
	Ще късам снопчета месо от голите си нерви
	и те ще ги кълват, а аз ще гасна тихо…
	А после ще ме върнат вкъщи — изяден и разнищен.
	Ще падат пак листа, и дъжд по мен ще ръси.
	Но нищо…
	Враните поне ще бъдат дълго сити.
P$
