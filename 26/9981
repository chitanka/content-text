P>
	И все пак светът е красив, и небето е пълно със птици.
	Диша зимата — вятърът носи снежинки,
							те си играят с враните.
	Някъде кучета лаят — навярно за нещо са весели.
	И не молят за хляб, за къщурка и топличко.
	Все пак знам — нямам, не намирам във себе си силата
	да отворя прозореца, да подсвирна,
							да взема със шепи от слънцето
	и сякаш е топка от сняг, да посегна и хвърля по бабата
	дето долу примъква измръзнало чантата,
	с мизерия пълна, с лук за обяд и със грижата…
	Ех, бабо — засмей се! Виждаш ли малките
	дето направиха Снежен човек — и той — смешен е
	с нослето от морков… Погледни! — той маха ни
	със ръка от метла, и е влюбен във зимата.
	Дори да не мога да стана, да видя — светът е красив!
	И небето е пълно със птици и снежинки свободни.
P$
