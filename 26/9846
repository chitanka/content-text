P>
	Лесните думи лесно се пишат.
	Трудно е да се мълчи.
	Ти си ми най-ожаднялото дишане.
	Аз съм ти двете очи.
	Дишам чрез теб и не искам друго.
	Гледаш чрез мен — светът е друг.
	Има вълшебства и аз не съм луда,
	нито пък ти си луд.
	И те заплаквам във събота вечер
	в един до болка познат рефрен.
	И ти люлея душата полекичка,
	мой далечен и уморен.
	Мълчи животът. Какво да каже?
	Нищо не струва без теб.
	Това което до днес е раждал
	си е било менте.
	Другото ти си го знаеш вече.
	Знам го със теб и аз.
	Казано, сторено, недоизречено…
	Какво ни бърка пък нас?
	Заменям суша за девет бала,
	заменям думи за тишина.
	Аз съм оная, позакъснялата,
	но пък последна жена.
P$
