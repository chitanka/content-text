P>
	Нежен скулптор на пурите,
	обичливо оглаждащ ги кубинецо,
	кой беше твоят среднощен,
	годен да ти е внук убиец?
	Московският сняг опетнен е
	като окървавената ти гуявера*.
	[* Гуявера — бяла бродирана кубинска национална риза.]
	Нима съвсем е изчезнала
	вярата в световното братство от вчера?
	И усмивката завинаги се е заличила
	от лицето ти, неразбрало какво и защо
	с цвят на тъмнотютюнево,
	от времето изсушено листо.
	Защо от тъмната кожа се страхуват гнусливо
	като от замърсена река?
	Къде е филмът на Александров „Цирк“
	с негърчето, минаващо от ръка на ръка?
	По ръцете ти са полепнали трошици тютюн.
	Но никога с чужда кръв не си ги цапал.
	А вече го няма на земята
	„табакеро“ Миранда,
	който искаше с дим от своята Куба
		да сгрее и да зарадва
	всеки човек на тази планета,
	който сплиташе с пръстите си неразделните
	убити Ромео и Жулиета*.
	[* „Ромео и Жулиета“ — един от най-ароматните сортове кубински пури.]
	И една мучача,
	отблъснала те някога, табакеро,
	сякаш от сън закъснял
	ти прошепва: „Yo te querro…“
	А те убиха тук, в страната,
	обещала спасение на всички нации.
	В нас ли са се излъгали те
	или ние самите в себе си —
	през седемнайсета?
	Компаниеро Миранда лежи
	и не се оплаква,
	нито се тюхка,
	не мърда,
	само мърдат пръстите му,
	търсейки в снега златни листа тютюневи.
	Тези пръсти са ги свивали за „барбудос“*,
	[* „Барбудос“ — брадати хора. Така са наричали пристигналите от Мексико млади въстаници, свалили режима на Батиста.]
	а възможно и за Че Гевара, кой знае.
	Но по всичко личи —
	не можеш да свиеш от руския сняг
	кубинска пура.
	Това е.

@@	8 март 2006
P$
