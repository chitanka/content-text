	Материалите, свързани със случая СЕКСТРА, са събрани и изложени последователно:

	_Извадки от статията „Неразгаданите тайни по света“, публикувана в едно списание:_
C>
	Във вътрешността на Южна Америка съществувала древната империя на инките с високоразвита цивилизация. Едва достигнала своя разцвет обаче, тази империя започнала да се разпада още преди да започнат войните с колонизаторите, дошли от Западна Европа.
	По тази причина много хора, които иначе спокойно гледат на филмовите екрани как избиват индианците, ненавиждат белите колонизатори.
	Единственото, до което белите колонизатори не са могли да се доберат, когато са завладели империята на инките, е тяхното съкровище. Много се е говорило и писали за това прочуто съкровище.
	Досега са открити много паметници от империята на инките. Много учени и пътешественици са минали по местата, където е съществувала тази цивилизация, но може би защото лицата на праправнуците на инките са непроницаеми, като нищо неиздаващите предпазливи лица на всички хора от Изтока, а и понеже от цивилизацията на империята на инките не са останали никакви писмени документи, днес никой не знае какво е станало с потомците на древната империя на бога на Слънцето, която преди векове е била толкова могъща.
C$

	_Съобщение за проучванията на една агенция за частни разследвания:_
C>
	Шоджи Саяма. Възраст — тридесет и пет години. Живее в Асахи-мати, Шимуя-ку, в луксозен апартамент на осмия етаж. Професия — шеф на външнотърговска фирма, в импортно-експортната листа на която фигурират преди всичко произведения на електронната промишленост. Управлението на фирмата се намира в Чийода-ку, Мару-но-учи. Делата на фирмата вървят изключително добре.
	Класически черти на лицето, елегантен външен вид.
	Не е известно какво образование има.
	Не е известно дали има роднини. Когато един негов познат между другото го попитал за тях, той отговорил: „Нямам никакви роднини. Останал съм сираче по време на войната.“. И леко се усмихнал.
	Много богат, внушава респект, самият той добре познава конюнктурата на пазарите в света, изключително образован, особено в областта на естествените науки и лингвистиката, с много богата обща култура, крайно вежлив. Няма човек, който да каже, че го познава добре. Библиотеката му е пълна с много книги на различни западни езици. В апартамента му има радиоприемник от висока класа, който може да работи на всички вълнови диапазони. Разкошни мебели, стилна обстановка.
	В последно време все по-често и по-често посещаван от американски бизнесмени.
	При справката, направена по време на проучването в банката, която обслужва неговата фирма, се оказа, че предстои да се подпише договор за износ на огромна сума.
	— Япония е бедна на природни богатства, но за сметка на това е много добре развита в областта на техниката. Ето защо не ни остава нищо друго, освен да изнасяме електроника. Друг начин да обогатяваме страната си няма. В близките дни ще разберете по-подробно какво искам да ви кажа — казал той на директора на банката.
	Директорът предполага, че Шоджи Саяма е получил прилична сума още преди да се осъществи сделката.
	Като се има предвид гореизложеното, няма никакви основания за безпокойство, що се отнася до бизнеса.
C$

	_Телекс от един вестник:_
C>
	Вашингтон. Като заяви, че правителството на Съединените щати трябва да предприеме мерки срещу моралния упадък на младежта, достигнал висока степен в периода след войната, днес американският президент одобри внесения преди известно време от долната камара на Сената проектозакон за учредяване на комитет по въпросите на младежта.
	Вашингтон. Комитетът по въпросите на младежта заседава вече няколко пъти, но както винаги, въпреки многократните обсъждания, не бяха предприети ефикасни мерки. Под натиска на общественото мнение бе решено заседанията на Комитета по въпросите на младежта да се провеждат при открити врати.
C$

	_Част от писмото, изпратено от Съединените щати до г-н Саяма с въздушна поща на домашния му адрес:_
C>
	„Както ме помоли преди известно време, след завръщането си в Съединените щати започнах оживена дейност сред лобитата на горната и долната камара на Сената. Това доведе работата на комитета до задънена улица. Перспективата за нас е добра. Изпращам ти и разписките за разходите, които се наложи да направя досега.“
C$

	_Статия в едно седмично издание:_
C>
	Правителството на Съединените щати, което е сериозно обезпокоено от моралния упадък на американската младеж, наистина създаде Комитет по въпросите на младежта, но въпреки продължаващите дискусии до настоящия момент все още няма определено решение.
	В същото време напоследък се разглежда въпросът дали да бъде разрешено официално, защото на пазара на Съединените щати да се продава нов вид апарат, произвеждан от един бизнесмен. Действието на този апарат е следното: с помощта на устройство, което генерира слаб електрически ток с определени характеристики и което е прикрепено към човешкото тяло, се изпращат импулси до определени нервни центрове. По този начин се получават усещания като при сексуално общуване, само че удоволствието е много по-голямо.
	Както обясни бизнесменът, съвременната младеж не намира отдушник за сексуалното си напрежение и оттам идва склонността към насилие и бунтарство. Свободната продажба на този апарат ще допринесе до известен смисъл за поддържането на обществения ред и спокойствие. Търговската марка на апарата е секстра.
	Проведено е експериментално лечение в клинически условия на фригидни жени с помощта на новия апарат и са регистрирани много случаи, при които проявите на истерия са изчезнали напълно.
	Освен това от приложените писмени заключения на специалистите медици става ясно, че действието на новия апарат е напълно безвредно за човешкия организъм. Приложението на този апарат е разрешено и от невролозите, и от психиатрите. Несъгласие с приложението и продажбата на този апарат засега са изразили само някои религиозни кръгове, но комитетът е взел решение да одобри експерименталното приложение на апарата за определено време и при това само в изправителните детски домове.
	Няма съмнение, че темата за приложението на апарата в най-скоро време ще стане обект на оживени дискусии и в Япония.
	При използуването на СЕКСТРА в изправителните детски домове са били постигнати изключително добри резултати. Момчетата и момичетата, използували апаратите, са станали по-кротки, а и характерите им из цяло са се подобрили. Като страничен ефект е забелязано повишаването на интереса на младежите към книгите, особено към естествените науки, политическите и икономическите дисциплини, религията и изкуствата. Възпитаниците на детските домове, в които се е изпробвал апаратът СЕКСТРА, се отнасяли равнодушно само към някои литературни произведения, и то предимно към тези, в които се описват любовни истории. Всеки от тях се е отдал на учението, атмосферата там напомня по-скоро за университетска библиотека, отколкото за изправителен дом.
	Смята се, че пускането на тези нови хора на свобода не представлява вече никакъв особен проблем, но тъй като са искали да си вземат и апаратите, което не било разрешено, всички категорично отказали да напуснат изправителните домове.
	Тъй като вече няма никакво съмнение в благотворния социален ефект от приложението на СЕКСТРА, може да се предполагаме пускането на този апарат в свободна продажба на пазара е само въпрос на време.
C$

	_Телеграма от Съединените щати, адресирана до г-н Саяма:_
C>
	Всичко върви добре.
C$

	_Статия в един икономически вестник:_
C>
	Апаратът СЕКСТРА, който вече се продава на пазара в Съединените щати, се ползува с голям успех сред купувачите. Хората, които ползуват апарата, казват, че няма истински секс без СЕКСТРА. Младежите му измислят гальовни имена и го предпочитат пред телевизията.
	Относителният дял на електронната апаратура и други произведения на електрониката в износа на Япония се увеличава и може да се предполагаме през следващите няколко години японската електронна промишленост ще излезе от кризата. Както се пошегува директорът на експортния отдел при една от фирмите: „Всичко дължим на «СЕКСПОРТА»“.
	Предполага се, че това ще доведе до рязко покачване на акциите на всички фирми, свързани с електронната промишленост. Акциите на много фирми вече се покачват, но освен това, тъй като се предполага, че в изделията на електронната промишленост все по-малко ще се използуват вносни материали, бумът в електрониката може да доведе до всеобщ икономически разцвет на страната.
C$

	_Надпис на картичката, която един от служителите във фирмата на г-н Саяма изпраща до свой приятел:_
C>
	Не ми се сърди за оня ден. Работата в нашата фирма кипи поради нечувания бум със СЕКСТРА, и аз, като всички служители, имам работа до гуша. Търсенето на този апарат стигна до такива размери, че едва ли и шефът на фирмата някога е предполагал сегашното благоприятно положение. Нашият шеф обаче не се е главозамаял. Изглежда, е решил да се отдаде на политическа кариера. Изобщо той е голяма работа! И ние, дребните служители, покрай него получихме големи премии, затова реших идващата неделя да отида до минералните извори. Ако искаш, да отидем заедно.
C$

	_Статии в един вестник:_
C>
	(Ню Йорк, от нашия специален кореспондент Мураяма)
	Всички европейски страни, една след друга, разрешиха продажбата и употребата на СЕКСТРА. В най-скоро време се очаква СЕКСТРА да бъде приет дори от правителството на консервативна Великобритания. За съвсем кратко време апаратът СЕКСТРА стана толкова популярен, че успехът му може да се сравни с успеха на рокендрола.
	Апаратът отначало имаше големина на телевизор, но с внедряването на най-новата техника, създадена от учените и конструкторите, се появиха преносими апарати с транзисторни елементи, и СЕКСТРА вече не е по-голяма от дамска чанта. Това го прави неразделна част от живота на американската младеж.
	В края на миналия месец на пазара се появи СЕКСТРА с антена — в студиото на радиопредавателя се намира човек, който с помощта на радиовълните изпраща своите индивидуални импулси до тези, които са снабдени с приемници СЕКСТРА, така че в най-скоро време, след проучване на мнението на приемащите импулсите, се очаква да започне да се избира СЕКСТРА-звезда. По тази причина броят на любителите на СЕКСТРА нараства бързо както сред младото поколение, така и сред хората на средна възраст.

	(Ню Йорк, от нашия специален кореспондент Мураяма)
	Системата за избиране на СЕКСТРА-звезди просъществува известно време, но след това беше изобретена апаратура, която модулира предаваните вълни в съответствие с тоновете на електронната музика, благодарение на което всеки може вече сам да си избере определени мотиви, които хармонират с индивидуалните характеристики на организма и по този начин да получава максимално смлно удоволствие. Така че системата на СЕКСТРА-звездите остана малко в сянка.
	Новото изобретение получи популярното название СЕКСОФОН.
	Усъвършенствуването на системата СЕКСТРА доведе дотам, че тя започна широко да се прилага и в семейните отношения между съпруга и съпругата. В същото време обаче много млади мъже и жени, в най-подходящата за женитба възраст, загубиха интерес към брака. Мнението на специалистите по въпросите на брака и семейството е следното: приложението на СЕКСТРА е довело до намаляване на прибързаните бракове, които се сключват в много случаи от любопитство към половия живот, като едновременно с това се наблюдава увеличаване на броя на браковете, причината за които е платоническата любов, както и на браковете по разум. По мнението на същите специалисти това явление като цяло е положително.
C$

	_Статия, публикувана в американски вестник:_
C>
	(От нашия кореспондент, акредитиран в Токио)
	До настоящия момент правителството на Япония не е разрешило свободната продажба на СЕКСТРА. Повечето хора в тази страна смятат, че реформите, извършени след Втората световна война, напълно съответствуват на стила на живот, и че отношението им към секса продължава да не се поддава на новите течения в тази област. Нещо повече, средната възраст на хората, които в Япония заемат важни постове в държавния апарат и ръководни функции в партиите, е значително по-висока от тази в другите страни по света, поради което те са с по-консервативни разбирания. Освен това в Япония съществува една група интелектуалци, които се наричат „културни деятели“ и имат значително влияние сред младежта. Тези „културни деятели“ са настроени по принцип против всички нови течения в Съединените щати, без да предлагат някаква обоснована мотивировка. По тази причина те излизат с възражения и по отношение на СЕКСТРА и на нейната свободна продажба в Япония. По същия начин преди време те настроиха общественото мнение срещу американската кока-кола. Единството във възгледите на правителството и на „културните деятели“ даде материал за много карикатури по вестниците.
	Предполага се, че ще възникнат проблеми във връзка с нечуваното разпространение на СЕКСТРА в другите страни, и много хора, като научат за сензационния му успех в Съединените щати, сериозно ще си помислят дали да не променят мнението си.
	Расте броят на внесените тайно в Япония апарати СЕКСТРА, както и на тайно произведените в страната. Хората, които употребяват СЕКСТРА, считат, че полицейските служители нямат право да ги преследват, тъй като не вършат нищо лошо. Полицейският контрол се натъкна на редица трудности, поради което ползуващите тази апарат в Япония стават все повече и повече.
C$

	_Статия в един вестник:_
C>
	(Хонконг, от нашия специален кореспондент Кишимото)
	Поради това, че годишният прираст на населението в Китай надхвърля определения от държавата годишен прираст, китайското правителство е издало постановление, с което се забранява на мъжете до тридесет и на жените до двадесет и пет годишна възраст да сключват граждански брак.
	С влизането на това постановление в сила по цялата страна се надигна вълна от недоволство. Във всички провинции започнаха протести срещу местните ръководства, масово се чупят машини и оръдия на труда, наблюдават се и други антиобществени прояви. Някои наблюдатели предполагат, че от това може да се възползува тайванската администрация.
	Китайските правителствени кръгове още не са стигнали до единодушно мнение относно мерките, които трябва да се вземат за излизане от това трудно положение, но, както съобщава достоверен източник, сериозно се проучва въпросът за прилагането на системата СЕКСТРА. По мнение на същия осведомен източник в Китай вероятно ще бъде разрешено използуването на апаратите от тази система.

	(Хонконг. От нашия специален кореспондент Кишимото.)
	Китайското правителство разреши свободната употреба на апаратите СЕКСТРА, които ще се продават под наименованието „КЕНСЕЦУГО“. Същият източник, който помоли да не се споменава името му, съобщи, че вълненията във всички провинции постепенно затихват. Предполага се, че ще се увеличи производителността на труда и ефективността на научните изследвания, като в същото време прирастът на населението в Китай ще спадне.
C$

	_Уводна статия в един вестник:_
C>
	Висш служител от Централното управление на полицията направи следните заявления пред японските журналисти:
	— Употребата на СЕКСТРА в Япония постепенно се разширява, като едновременно с това почти изчезнаха престъпленията от сексуален характер;
	— Рязко намаля броят на престъпленията, свързани с употребата на насилие. По-голямата част от все още проявяващи се престъпления от подобен род се дължи на факта, че те са извършвани от душевно болни лица;
	— Продължават да намаляват случаите на кражби по магазините, извършвани от сексуално незадоволени жени, както и случаите на самоубийства сред младежите. Проституцията започва да запада. Наблюдава се намаляване на прираста на заболяванията, свързани със сексуални смущения.
	От друга страна, се забелязва увеличение на случаите на кражби, измама и мошеничества. Това се дължи на факта, че поради употребата на СЕКСТРА намаляха приходите на лицата, свързани с проституцията и секс-бизнеса, останали без средства за препитание. Ние ще се обърнем с искане към съответните органи да бъдат отпуснати средства за създаването на специални заведения, в които ще бъде оказвана помощ на споменатата по-горе категория лица, с цел тяхното превъзпитание и превръщането им в пълноценни хора.
C$

	_Редакционна статия на един вестник:_
C>
	В извънредно трудни условия продължава създаването на законопроект за образуването на Обществена корпорация за разпространяване на културата. Пазарът на СЕКСТРА все повече се разширява. Примерът, който дадоха другите държави за внедряването на апарата, е достоен за подражание. У нас обаче използуването на СЕКСТРА среща много противници. Прогресивната интелигенция подложи на критика и разкри истината за бъдещото въвеждане на СЕКСТРА в Китай, както и настъпилата коренна промяна на отношението към апарата в официалните среди в Япония бе посочено, че това е свързано с големите печалби и корупцията. Въпреки официалните си изявления, за да спечелят за изборите гласовете на младежта, някои депутати заявяват, че в качеството си на ръководители на нашия народ искат да предизвикат сериозна дискусия по въпроса.
	Освен това названието „Корпорация за разпространяване на културата“ не предизвиква интерес. Но има добри примери на организации, възникнали на основата на бюрокрацията. Необходимо е ръководството на Обществената корпорация да бъде изключително добро.
	Разпространението на СЕКСТРА ще бъде съпроводено с проблеми за бившите проститутки. Трябва да се вземат бързи мерки то да не доведе до някои нежелателни резултати.
	За да бъде добре посрещната масовата продукция на пазара, трябва да се отстранят и чувството на страх, и недоволство в Австралия и други някои страни към японското население.
C$

	_Рубриката „Въпроси и отговори“ на един вестник:_
C>
	Въпрос: Омъжена съм, двадесет и пет годишна, с едно дете. Съпругът ми сега е на тридесет и пет години. Оженихме се преди три години по любов, но не мина много време и той започна да ходи при любовниците си и не се прибираше по цели седмици. Търпях го заради доброто на детето. Откакто си намери обаче апарат СЕКСТРА, нито веднъж не е закъснявал. Вече имам проблеми с това, че през нощта ме желае по няколко пъти. Не зная какво да правя, макар че в началото много се зарадвах (гр. Аомори, една измъчена жена).
	Отговор: Изненадани сме от това, че все още има хора като вас, който малко познават живота. Помолете съпруга си да намери още един апарат СЕКСТРА за вас. А това, че откакто той употребява такъв апарат вече не закъснява, означава, че е влюбен само във вас и че други жени повече не го интересуват.
	Ако в момента нямате достатъчно пари, за да си купите още един апарат, идете в най-близката банка, която веднага ще ви отпусне заем за покупката на СЕКСТРА. Всички банки отпускат заеми за закупуването на СЕКСТРА без всякакви формалности. Ако имате проблеми и след като самата вие започнете да употребявате апарата, пишете ни отново. Ние обаче сме убедени, че това няма да се наложи.
C$

	_Из рубриката „Кинокритика“ на едно списание:_
C>
	Откакто навлязохме в ерата на СЕКСТРА, филмовото изкуство претърпя коренни промени. Филмите с любовна тематика вече изобщо не вървят. Тези филми вече предизвикват само насмешка. На първо място по популярност са двата документални филма „Изригването на вулканите“ и „История на ескимосите“, които заедно с детските приключенски филми „Черното наметало“, „Разбойниците от планината“ и научнофантастичния филм „Пещерните хора от червената планета“ привлякоха повече от шестдесет процента от зрителите. В същото време посещаемостта на останалите филми падна под тридесет процента.
	Докато в Съединените щати процъфтява бизнесът с филмите на религиозна тематика, в Япония тези филми нямат голям успех и отделите за проучване на конюнктурата към филмовите компании хвърлят много усилия за откриване на тематика, с която да върнат отново кино-зрителите във филмовите салони.
C$

	_Рубриката „Миниатюри“ на един вестник:_
C>
	— Ще отмени ли полицията ограниченията за порнографията?
	— Говори се, че полицията ще върне на хората конфискуваната досега порнографска литература.
	— Дали някой все още се интересува от такива неща?
	— Ами, разбира се!Приемателните пунктове за стара хартия!
	(Хоши Торико, Шинагава-ку)
C$

	_Рубриката „Писма на читателя“ на един вестник:_
C>
	През този месец в редакцията се получиха около две хиляди и петстотин писма от читателите. Както и досега, повече от осемдесет процента от писмата бяха по въпросите на СЕКСТРА. На второ място са писмата, които третират въпроси, свързани с намаляване на интереса към другия пол, рязкото спадане на броя на браковете, а оттам и намаляването на прираста на населението. Някои смятат, че това е нещо като нов вид наркотик, чиято употреба трябва да бъде забранена. (Широ Ибара, селянин). Други, напротив, твърдят, че с помощта на СЕКСТРА за първи път през живота си са разбрали какво представлява чистата любов (Харукагава Ками, бивш военнослужащ). Приложението на новия апарат е многообещаващо, тъй като дава възможност за планирано възпроизводство на следващите поколения с помощта на изкуствено осеменяване на жените (мнение на сътрудниците от един научноизследователски институт по наследствеността).
	Допреди месец се срещаха отделни изказвания против СЕКСТРА, главно на религиозна почва от духовните среди, за които религията е само средство за печелене на пари. Смята се, че недоволството на свещениците идва от онеправданите им очаквания за разцвет на религията след масовото ползуване на СЕКСТРА.
	Повечето от нашите читатели са на мнение, че основната полза от употребата на СЕКСТРА се състои в подобряването на икономическата конюнктура благодарение на създадената спокойна атмосфера в производствените фирми, и оттам — повишаването на продукцията. Преобладаващата част от нашите читатели — шест от всеки седем души — смятат, че никаква икономическа реформа не би могла да даде такива добри резултати, каквито дават самите работници, когато животът им е спокоен.
C$

	_Писмо на момиче от бара до един от сътрудниците в секретариата на фирмата на г-н Саяма:_
C>
	В последно време нещо престанахте да ни посещавате. Може би причината е в това, че също сте изпаднали под влиянието на СЕКСТРА и нямате време за други неща
	Шефът на вашата фирма явно е изключително активна личност. Вестниците пишат, че сега е някъде в Италия. Може би, когато се върне, ще можете да го доведете да види нашето заведение. Откакто се появи СЕКСТРА, много съм се променила. Любовните истории останаха на заден план и сега предлагам чисто саке и интелектуални разговори.
C$

	_Рубриката „Интересни събития“ на един вестник:_
C>
	Снощи в града бе задържан един изобретател на име Ямада, живущ в района на Широхиташи. Четиридесет и две годишният Ямада бе задържан за това, че направи голямо изказване със следното съдържание пред насъбралите се на улицата хора: според него прозявките и кихавицата, които го обхванали преди около месец, се дължели на дейността на тайна организация, която използува системата за разпространение радиовълните СЕКСТРА и изпраща импулси до централната нервна система, предизвиквайки прозявки и кихавица. Според Ямада това са само първите стъпки от големия план на тази тайна организация, да властвува над целия свят чрез завладяване съзнанието на хората. При разпита в полицията Ямада е казал, че не може да отговори точно на въпроса, откъде идват сигналите, които влияят на централната нервна система на хората, поради смущения, породени от атмосферното електричество, но не изключва възможността тези сигнали да се изпращат към земната повърхност от специално създадена за целта летяща чиния. Ямада продължава да отстоява тезата си, че прозявките и кихавицата са първите стъпки по пътя на тайната организация към завладяването на целия свят и че досегашната й дейност е само опит в това направление.
C$

	_Същата рубрика на същия вестник, няколко дни по-късно:_
C>
	Медицинската експертиза установи, че душевно болният от манията за изобретения Ямада (за заболяването поместихме информация във вчерашния брой) преди известно време е изпитал силно съжаление за това, че самият той не е могъл да изобрети апарата СЕКСТРА, поради което заболял от определен вид невроза, прераснала по-късно в мания за изобретателство.
	Макар че от времето, когато в нашия живот навлезе СЕКСТРА, заболяванията от невроза рязко намаляха, все още се срещат такива нови и нетипични модификации, които изискват болнично лечение.
C$

	_Редакционна статия на един вестник:_
C>
	Скоро ще измине точно една година, откакто в Япония беше разрешена свободната продажба на СЕКСТРА. Добре потръгна работата и на обществената корпорация за разпространението на културата, която бе създадена по време на обширните дебати „за“ и „против“ СЕКСТРА. Противниците на СЕКСТРА, които са обединени в тази корпорация, са принудени да полагат по-големи усилия в спора, тъй като самата СЕКСТРА е голям коз в ръцете на своите привърженици.
	Светът навлезе в нова ера и много неща се измениха коренно. Първото, което прави голямо впечатление, е смяната на главите в правителствата на всички държави. Поради големите промени във всички области на обществения живот естествено бе старите управляващи кръгове, които загубиха пълна ориентация в новите условия, да бъдат заменени с нови хора. Нещо повече, вниманието на обществото бе привлечено от много неизвестни до този момент личности. Не можем да не отбележим блестящата и светкавична кариера, която направи в нашата страна Шоджи Саяма. Трябва да кажем, че ако някой успя да се справи напълно с безредиците в обществото, които възникнаха още в първите дни на прехода към новата епоха, това беше именно той.
	Второто, което прави голямо впечатление, е установяването на мир по всички кътчета на света. Откакто се появи СЕКСТРА, от планетата изчезнаха и най-малките конфликти. Възцари се пълно спокойствие. Това е историческо събитие. Никога повече няма да се върне времето, когато потисканите в подсъзнанието низки страсти намираха отдушник във воденето на агресивни войни с други държави.
	На трето място трябва да отбележим предстоящото учредяване на Световната федерация на държавите. Това, което допреди година можеше да бъде само далечен блян на човечеството, сега вече се превръща в реалност. Може да се каже, че и това дело е резултат от усилията на нашия сънародник господин Саяма. След като показа блестящите си способности на държавник в собствената си страна, той беше поканен във всички страни, за да покаже пътя, по който могат да бъдат решени и икономическите, и политическите проблеми в епохата на СЕКСТРА, като в същото време проповядваше идеята за създаването на Световна федерация на държавите. Тази идея бе възприета и ние не скъпим похвалите си за заслугите на господин Саяма.
	Усилено се говори, че господин Саяма ще бъде вторият представител на Япония (след професор Югава), който ще получи Нобелова награда за мир. Милиони хора обаче са убедени, че заслугите на господин Саяма са несъизмерими с тези на всички останали лауреати на високата награда. Ние можем само да се радваме, че първата страна в света, която в своята конституция отхвърля безусловно войната, е нашата страна.
C$

	_Статия във вестник, излязъл малко по-късно:_
C>
	Днес бе решено в края на този месец да бъде разпусната Организацията на обединените нации. Всички функции на тази организация отсега нататък ще изпълнява Световната федерация на държавите в съответствие с решенията на оглавяваната от японския представител господин Саяма комисия по учредяването на Световната федерация на държавите.

	(Ню Йорк, специална телеграма)
	Световната федерация на държавите вече определя състава си. За първи генерален секретар на фередацията е избран ръководителят на японската делегация, господин Саяма.

	(Ню Йорк, специална телеграма)
	На Общото събрание на Световната федерация на държавите бе обсъдено предложението на Генералния секретар на федерацията столицата на федерацията да се намира в Южна Америка. Тъй като мястото не е удобно по отношение на транспорта и съобщенията, бяха изказани много съображения за това, че ние живеем в епоха без войни, че се освобождават огромни ресурси в областта на икономиката и техниката и комуникационни проблеми могат да бъдат решени в най-близко бъдеще. Предложението на Генералния секретар бе единодушно прието.
C$

	_Из туристическия справочник за Южна Америка:_
C>
	Във вътрешността на Южна Америка има планина с неизвестно име, която при ясно време може да се наблюдава от борда на самолетите, извършващи редовни полети по тези места. На върха на тази планина е издигната каменна арка, подобна на Триумфалната арка в Париж: Никой не знае какво може да означава тя. Може би това е реликва от обряден храм от империята на инките? Потомците на инките вярват, че ще дойде ден, когато потомъкът на бога на Слънцето Сая Машо ще се върне на Земята, ще мине през тази арка и ще доведе със себе си ерата на всеобщ разцвет.
C$

	_Статия, която не беше известна никому:_
C>
	Във вътрешността на Южна Америка има една планина. На върха на тази планина се издига арка. Само една малка част избрани и посветени потомци на инките знаеха, че във вътрешността на каменната арка бе инсталирана сложна апаратура за излъчване на електромагнитни вълни, сглобена от детайли, произведени срещу огромна сума в различни краища на света и докарани тук на върха на тази планина във вътрешността на Южна Америка.
C$
