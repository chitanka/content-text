	[* _Публикация:_ Печатано за пръв път в Календар Българан 1922 (стр. 7), без подпис. Авторството е установено от Т. Измирлиев в Хр. Смирненски. Съчинения, 1932 г., т. 2, стр. 269.
	„Януари“, както и следващите стихотворения: „Февруари“, „Юни“ и „Август“ са написани специално за _Календар Българан_ 1922 г.]
P>
	В хладна тога от кристали снежни
	идеш, януари, пак
	и на новия ти флаг
	мъдрят се девизите ти прежни.

	В грохота на вихрите метежни
	нищо ново не звъни,
	сред изтъркани шейни
	гушат се неволи неизбежни

	В часове на болки безнадеждни
	щедро ни подхвърляш ти
	празни призрачни мечти
	и реални срокове платежни.

	Всичко старо в твоя стар бележник,
	нов е сал едничък ред:
	„Нови дългове безчет
	и скръбта по деколтета снежни“.
P$
