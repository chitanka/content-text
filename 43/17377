>	Предговор

	Книгата, която държиш в ръцете си, любезни читателю, говори за „нещо“, което е близко на всеки един от нас: _времето_. Тя се опитва да ни насочи към чисто _човешкото_ в него, към неговата _ценност_ за човека. Това, че времето не ни е чуждо и ни изглежда „добре познато“, съвсем не означава, че го _разбираме_. Нашето предварително познание за времето не навлиза в неговите дълбини, а само докосва повърхността, най-бледата му външност. _Съзнанието_ за време го приема за факт, с който трябва „да се съобразяваме“, но не отива по-нататък и не се задълбочава в неговата _тайна_. Впрочем, ние си мислим… „още преди да се замислим“, че във времето не е заключена никаква загадка, че „всичко е ясно“ и „безпроблемно“, но така ли е това? Разбира се, не; когато ни запитат: „_А що е време?_“, почти нищо не можем да кажем — мълчанието е нашият отговор. Това _мълчание_ е многозначително, в него е скрит огромният човешки смисъл на това, което наричаме време. Моята книга, читателю, се опитва да предразположи нашето мълчание по отношение на времето да _проговори_. Когато мълчим, ние сме най-близо до _себе си_ — не когато „бърборим“ и се упойваме от словоохотливостта си. Затова ако нашето загадъчно мълчание за времето проговори, то тогава ще чуем _най-важното_, онова, което иначе никога няма да научим. Предлаганата книга се опитва да „погледне“ в _скритото_ „зад“ мълчанието ни — за времето, _живота_, _свободата_…
	Написаното не е просто философия или психология на времето в обичайния смисъл. То е по-скоро една _човешка_, т.е. _разбираща_, философия и психология, един човешки поглед, отправен към неразгаданото тайнство на времето, „_взиране_“ в нас самите — там, където най-малко сме склонни да поглеждаме. Човекът, _будният_ и пробуждащият се човек гледа на „обкръжаващото“, на света и „нещата“ в него, ала забравя да погледне тъкмо към _гледащото_: към _самия себе си_. Тази книга ни напомня онова, което често или непрекъснато _забравяме_.
	Следващите по-долу редове не „вещаят“… самата истина, а са _подтик_ към самостоятелното задълбочаване в нея. Една книга може само да помогне на даден човек в неговото „саморазбиране“, в _проясняването_ на самия себе си, но не може да го замени. Както и във всяко друго нещо на този свят, и тук можем да разчитаме единствено на себе си.
	Да спрем „за малко“ в своето динамично всекидневие, да се _вгледаме_ внимателно в себе си, в своето съществуване — „разполагано“ изцяло в непрекъснато отлитащите мигове на времето — да потърсим _съдбовния смисъл_ на това, което правим, е потребно на всеки един от нас. Тази непреодолима потребност е в гърдите на всеки жив и обичащ живота човек, но отвръщаме ли й с нужната _откритост_? Едва ли: ние често се опитваме да я забравим, оправдавайки се, че „времето не стига за всичко“ или дори че „не бива да го разпиляваме за един такъв _лукс_“. Тъкмо затова — и защото то все пак трябва да стигне за всичко — сме длъжни да разберем _главното_, онова, което определя всичко останало. Моята книга не казва „всичко“ за времето — такава цел или такова пожелание биха били абсурдни — но говори за онова, от което зависи всеки един от нас: време, живот, свобода, _съдба_. Можем ли всекидневно да обръщаме внимание (преди всичко друго) на _себе си_, на живота у себе си?
	Длъжни сме — и затова _можем_. Всеки един от нас съвпада изцяло със _своя_ живот, а _моят_ живот съвпада с едно все пак ограничено време — с което съм свободен да разполагам както си искам. В този смисъл _великата тайна_ на живота — във властта на която се намираме напълно и без остатък — може да отстъпи само пред един всеотдаен _порив за разбиране_. Но непреодолимият порив за разбиране — център на нашето _влечение_ към живота — трябва да достигне до самия себе си, до развитата си форма, в едно _изкуство_ на свободата, сведено тук до неуморното _преследване на времето_ — от което не може да се откаже нито един „смъртен“, по-скоро _живеещ_. Книгата, която държиш в ръцете си, прозорливи читателю, показва съвсем ясно, че загадката на времето отстъпва и се разкрива само пред този, който е овладян от _любов_ към живота — и към _свободата_. Животът и свободата изискват от нас само едно: _вярност_, непоколебима преданост.
	Всеки ред от тази книга е написан с _вдъхновение_. Чувството, което ме движеше при написването й — а негов израз е самата книга — не може да не породи същото настроение и в душата на този, който е решен да я прочете докрай (нали времето изобщо не ни стига?!). Бидейки уверен в твоя благосклонен отклик, уважаеми читателю — темата поне заслужава това — се надявам да извиниш неизбежните недостатъци, които обикновено има всяко осъществяване, заело се с такава грандиозна, наистина прекалено амбициозна задача. Смятам обаче, че тъкмо _голямото_ заслужава повече усилия, надеждата е, че само то може да ги оправдае; _малкото_, дори и подложено на извънредни усилия, може да ни даде винаги само нещо незначително.
	Първата стъпка винаги е решаващата. Тя обаче трябва да бъде направена _навреме_, а не когато е _късно_. Пътят, който ще ни изведе при самите себе си, трябва да бъде поет без колебания, _решително_, с дължимата смелост.
	Ако тази книга помогне за разсейването на някои съмнения, неотменно съпровождащи земния ни път, то нейната задача е изцяло изпълнена.
@@	26 април 1998 г.
@	Авторът

>	Част I: Времето, аз самият

>>	Въведение: „Потопеността“ ми във времето

	Малко е да се каже, че сме „потопени във времето“, но да започнем оттук. Да тръгнем от простото наблюдение, че не сме „извън“ времето, а сме „във“ времето; никой не е независим от времето, всички ние съществуваме в ефирната среда на един всемогъщ „времеви поток“, който ни „носи“ _нанякъде_, най-често към _неизвестното_, понякога — в по-редки случаи — и там, където _искаме_. Ако пък някой се опита да ни убеждава, че… „мен времето не ме засяга“ или пък че „то не ме докосва и затова не ме интересува“, то едва ли някой ще се вслуша сериозно в думите му. Такъв един самозван „бог“ и „олимпиец“, поставящ себе си извън времето — а следователно и извън общността на _смъртните_ — не е безумец само в случай че наистина е _гений_, изразяващ себе си в безсмъртни творения. Но нас в случая ни интересува времето за _човека_, а не за свръхчовека, макар че въпреки това не можем да сме изцяло безразлични към _вечността_. Ето че предпоставката — „ние сме _потопени_ във времето“ — още тук показа своята недостатъчност.
	Тогава да тръгнем от следното: ние сме „_изтъкани_“ или „_просмукани_“ от времето, то не е „около“ нас, но и „вътре“ в нас. Оказва се, че не ние сме „във“ времето, а времето е „в“ нас, и в този смисъл „от него не можем да избягаме“ (както, впрочем, и от себе си не можем да избягаме!). Тази „_неразличимост_“ на човек и време, дълбокото _единение_ на двете, благодарение на което изобщо е възможен _животът_, е точката, от която следва да се тръгне в един опит за _разбиране_ на времето, човека, живота, свободата. Живеейки, ние постепенно се потапяме в цяла

#	„бездна“ от питания

	от които отърване няма. Питания, които не се влияят от това съзнаваме ли ги ясно или пък те „подмолно“ мъчат душите ни. Неусетно се появяват въпроси и проблеми, чакащи решение от нас самите, от всеки един поотделно: тук никой друг не може да ни помогне, да поеме част от нашето бреме. Обикновено ние „отпъждаме“ от съзнанието си тъкмо най-важните, но поради това като че ли „неразрешими“ проблеми — за да се впуснем в „борба“ и с „титанично усилие“ да решаваме най-леките, най-безобидните, най-ясните, нуждаещите се от неотвратима, бърза реакция. Не искаме да признаем, че тъкмо този абсурден подбор задълбочава нашата собствена _проблематичност_, тоест в един момент поставя под въпрос живота, _битието_ на този конкретен и _жив_ човек. Така, по този начин се изостря ситуацията, в която е попаднало _съществуването_, превръщайки го в кардинален проблем, от който зависи всичко останало. Ясно е, че в края на краищата „_всичко си идва на мястото_“ — а нали _животът_ по начало е на първо място?! — но „заплитането“, което сами сме си устроили, се е оказало вече безкрайно трудно разрешимо (а понякога и направо неразрешимо). _Отлагането_ на най-важното и трудното „за по-добро време“, подбирането на „лекото“ и „лесното“ — но също и незначителното, незаслужаващото усилията си — търсенето на известни, _„стандартни“_ решения на нашите _лични_ и _уникални_ („безподобни“) жизнени ситуации, инертността и _„чакането“_ нещата да се подредят „от само себе си“, без нашата енергична намеса, _подражанието_ на другите, на „лесно справящите се с живота си“ (но с техния си живот!) и така нататък са предпоставките за възможно _сгромолясване_ на строеното върху нездрава почва, за категоричния _провал_, който сами си устройваме, опитвайки се да _„надхитрим“_ живота. Животът поставя пред всеки нас изисквания, на които отговаряме тъкмо според _себе си_, а не „вкупом“ и не „всички заедно“: всеки поотделно е призван да се справя със _своя_ живот, затова тук… извинения не се приемат. _Живеейки_, ние се увличаме от живота си, забравяйки обаче главното: това е _моя_ живот, животът, чиито извори намирам в _себе си_, в своето _сърце_, накрая, животът, който _аз правя_ — поемайки цялата отговорност за него. От това _фатално_ забравяне следва всичко останало, особено също толкова _съдбовната_ нагласа да чакам животът ми _„да става“_ или да се „случва“ независимо от _мен самия_, а именно „както дойде“, „както стане“, „както се получи“ и пр. Да _„извадиш“_от живота на един жив човек тъкмо _живеещият_ — а тук всъщност точно това става — нима това не е

#	най-голямата безотговорност

	която изобщо може да сполети човека?! Става дума за самоотстраняване, самоелиминиране на живеещия от _неговия_ собствен живот, което обикновено бива скривано чрез самозалъгвания от рода на тези: „какво толкова е станало“, „все пак не бива да усложнявам живота си“, „не бива да драматизирам“, „голяма работа — животът е пред мен“, „никога не е късно да започна отначало“, „нека се постарая да не забелязвам това,което ме мъчи“, защото „животът е наслаждение, а не самоизмъчване“ и т.н. Подобни самозалъгвания и успокоения са изключително разнообразни, те служат на илюзията, че „_всъщност_ това и е животът“, но зад нея обаче прозира едно _бягство_ от живота, отказ от участие в неговото мистериозно _тайнство_. Кипящата в недрата на живия човек неуморна _жизненост_ не бива да бъде оставяна без _отговор_ от страна на това, което _иска_ (и може!) да живее пълноценно, а именно от „живеещото“, от _открития_ спрямо живота човек. Противното е _измяна_ спрямо живота, която никога не остава без възмездие, а потърпевшият е само един: този, който не е пожелал да отговори на _призива_ на живота у себе си, а значи е проявил коварна безотговорност и безсилие, опропастяващо тъкмо _неговия_ живот. Впрочем, кои са

#	питанията, които „от време на време“ овладяват съзнанието

	и душата, но от които сме склонни по-скоро да се „избавяме“, отколкото да се _вглъбяваме_ в техните основания? Ето някои от тях, представени в тяхната неприкрита _„голота“_, в тяхната непосредственост:
	_Кой съм аз?_, а също _„Кой аз съм?“_. Има ли изобщо по-значим въпрос, от който да зависи толкова много?
	_Как съм?_ Когато някой познат ни срещне, той обикновено отправя към нас прекалено баналния,изтъркан въпрос: _„Как си?“_, на който почти не обръщаме внимание (приемаме го за безсмислен жест). Но защо всекидневно се питаме един друг така? Лишен ли е от смисъл този непрекъснато отправян въпрос? А какво ще открием ако погледнем на него _сериозно_, особено пък ако сами го отправим към себе си? Знае ли някой наистина _как е_? Маловажно ли е това?
	_Какво правя?_ Същото може да се каже и тук, нали непрекъснато ни питат _„Какво правиш?“_. Знаем ли, разбираме ли — „реално погледнато“, „в действителност“, „безусловно“ — какво _наистина_ правим? Наясно ли сме и върху това _защо_ го правим?
	_Как живея?_ Непрост въпрос, който понякога допълваме с такъв: _Как трябва да живея?_ Но в края на краищата стигаме до един _„опасен“_, дори „проклет“ въпрос, който сме склонни най-много да отбягваме: _Защо живея?_
	Оттук стигаме до следното: _Как мога да постигна истинско очарование от живота?_ Обратната му страна е тази: _Как да се справя с разочарованието_, което понякога ме обзема? Ясно е, че всичко в крайна сметка опира до питането _Какво е животът?_, с което само малцина имат дързостта да се сблъскат, а мнозинството „всеотдайно“ и упорито го отбягва.
	Никога неразгаданото изцяло _естество_ на живота предпоставя цяла поредица от питания: _Има ли „такова нещо“ — „истински“, автентичен живот?; Кои са опорите, на които се крепи моят живот?; Как мога да ги постигна?; Мога ли да открия така потребната ми мъдрост на живота?;Как да избегна, да победя своята глупост?_ и така нататък.
	Но темата за живота има и своето „опако“, а именно _смъртта_, не по-малко тайнствената от живота смърт. От смъртта спасение няма, тя злорадо ни дебне и чака да ни „сграбчи“: все някога и това ще се случи, нищо че все още не ни се е случвало. Всекидневната грижа на живия човек е да се противопоставя на смъртта, на неотвратимата и коварна смърт. _Мога ли изобщо да победя смъртта_ или съм обречен да се превърна благодарение на нея в прах, в нищо повече? Ако това е така, ако мога — _как става?_ Ако не мога — какво следва от подобно „тържество“ на смъртта над живота?
	Нима не всичко не се определя от моята необходима и _човешка_ реакция спрямо _времето_? _Какво е време?Как мога да овладея времето? Мога ли да го „настигна“?_ — се пита овладяният от паника човек, усещащ, че времето „бяга“ и му „убягва“, човекът, разбиращ че губи _ценно_ време. Поредицата от мигове — _това ли е времето?_; ето поне един въпрос, който неизбежно се изправя в съзнанието на опитващия се да се вглъби във времето човек. На всички други е посветена цялата тази книга…
	Но питанията не секват дотук, те скоро се превръщат в истинска „лавина“ от въпроси. Например: _Дали, изправен пред такива питания, аз наистина съм сам? Интересува ли ги другите това, което мъчи душата ми? Не съм ли самотен в това усилие? Не съм ли изоставен,„захвърлен“ в света? Как да се „вградя“ в света? Как да го почувствам уютен, свой, близък? Защо от време на време светът ми изглежда чужд, а аз — без да искам това — се оказвам „чужденец“ в света?_ Това дърво, този камък, тази река, тази огряна от светлина и топлина трева, без които моето съзнание е така бедно и нещастно, безцветно и сиво, безжизнено — _в какво се състои тяхното различие от мен самия? А до какво се свежда нашата общност_ — като „съставки“ на света, на общия все пак за нас свят? И така нататък…
	Край на тези въпроси няма, затова ние сами се опитваме да сложим край, да прекъснем изкуствено тяхната „върволица“. Например с този въпрос: _Не е ли по-добре да забравя тези, изобщо такива въпроси?_ Но и този въпрос поражда друг: _Свободен ли съм да го направя? Какво губя и какво печеля ако направя едното и другото? В моята власт ли са тези въпроси_ — или аз съм обречен (тъй като съм човек!) до последния си дъх да се занимавам с тях? _Кога ще намеря „облекчение“ и „спасение“ от тях?_…
	„Проклети“ въпроси; дали това, че се появяват, _проблясват_ в съзнанието ми, не е „болест на духа“, непозната на „здравите“, на „нормалните“, на „нищо не питащите“ хора? Има ли изобщо такива хора? Има ли хора, за които подобни въпроси са непознати, които никога не са питали _„за това“_? Ако има, какво значи това: _да живееш, никога непочувствал нуждата от яснота и отговор_, а значи и от _отговорност_ пред живота? И така нататък до безкрайност, опитът за „поставянето на край“ излезе безуспешен…
	Съществува възможност съзнанието да _„гъмжи“_ от такива „досадни“ въпроси, които само временно забравяме — за да си починем може би от тях. Но това са въпроси, които неизбежно нахлуват в душата ни при моментно откъсване от грижите и безпокойствата на ежедневието, а много често са и примесени с тях. Затова мнозина се питат най-вече това: _как да се избавя_ от такива безжалостни, поне обезсърчаващи въпроси, които развалят „вкуса“ на съществуването ми? Въпроси, съдържащи коварна _безнадеждност…_ Но в един момент може да проблесне и следното „продължение“: _Или пък в тях е „заровена“, скрита тъкмо надеждата_, единствената надежда, която ми остава? Дали не я пропилявам: като се отказвам от „ровене“ в тях? И всичко започва отначало…
	Но не бива да допускам и

#	самонадеяната безвъпросност

	която е още по-лошия изход от току-що посочения. Появата на един единствен въпрос от този род повлича след себе си _безкрайна_ поредица от нови питания — както именно се убедихме. Тази безкрайност е именно обезсърчаващото, безнадеждното, _отчайващото_. Обикновено — усетили този хладен повей на ужасяващата безнадеждност от питания — си позволяваме да я „скъсим“, да й сложим край (граница, _предел_) още в самото начало. Това обаче означава отказ и нежелание да се занимаваме с „такива“ въпроси, _безволие_ тъкмо по най-важното, оставане при _безпроблемната самота_ на съзнанието и при _самонадеяната безвъпросност_, изглеждаща ни позната, уютна, близка. Но това е само едно вечно неосъществено — и по начало неосъществимо — бягство от _неизкоренимите въпроси_ на човешкото съществуване, от _екзистенциалните проблеми_ на живеещия човек, който не може просто да се скрие от живота, потъвайки в пясъка на илюзиорната безвъпросност на лишеното от съзнание съществуване. Този там камък, който със сигурност ще ме надживее, ще остане след мен на тази напукана от непонятна носталгия земя, не се пита за нищо; човекът обаче не е безсловесен камък, а е — за добро или за зло — едно _питащо_ същество. Трябва да се предпазваме от _нежеланието_ да се питаме, то е израз на малодушие и подъл страх; трябва да привикваме да гледаме с открити очи на _битието_, част от което сме. За това не се иска много, тук помага простото оставяне на съзнанието в познатата ни безпроблемност, в която питанията и въпросите изплуват сами, а от нас се иска само да се вслушваме в тях и да не им обръщаме гръб. Ако направим опити да _разговаряме_ — главно със самите себе си — ще чуем неща, за които по-късно ще разберем че са били жизнено необходими; тоест такива, без които не може да се живее _смислено_, без които „няма как“ да се породи смисъла на живота ни. Без да разговаряме по „най-важното“, ще позволим да ни завладее опитващото се да ни задуши _безсмислие_; разговаряйки и питайки се обаче, ще успеем да го преодолеем кардинално и…завинаги. Общо взето тази първа стъпка съвсем не е трудна, трудното все още предстои.
	Търсенето на удовлетворителни за нас самите, на внасящи покой в душата ни отговори е значително по-трудно. От тази трудност произлиза и бягството от въпросите, за което стана дума по-горе. Нещо в теб самия _пита_, търси от{e}говор{/e}, тоест желае да _говориш_, да раз{e}говаряш{/e} с него. Най-добре е, разбира се, _ти самият_ да си това, което пита, но за да се стигне дотук трябва вече да си встъпил в разговор с _питащото_ „в теб“, да си приел „законността“ на питането, да си застанал зад него и да си го направил свое питане. Естеството на тези въпроси съдържа в себе си коварството да ги отправяме същевременно единствено _към себе си_, тук никой друг не може да ни помогне, да се _вживее_ изцяло в нашата интимност, да се погълне от нея, да се изпълни с _автентичния смисъл_ и с пълноценно разбиране на това, което става с нас самите. Това е така, защото тук става дума за

#	личната истина на моя живот

	който в определен смисъл, безспорно, си е само мой, който изключително ми принадлежи — макар че не съм си го дал аз самият. Но Този, който ми го е дал, ми е дал наред с него и _свободата_ да правя с него каквото искам, да го „довършвам“, да го правя наистина _свой_, да отстранявам „грапавините“ в него, да го „шлифовам“ чак до степента да мога някога да кажа: „Да, това е животът, който искам, този живот е мое произведение, аз го творя съобразно _себе си_ — макар че съзнавам, че изворите на живота за мен са една тайна…“. Защото — това поне е безспорно — аз мога във всеки момент, _ето сега_, в тази минута, да направя каквото си искам с живота си; дали обаче ще го направя зависи единствено от мен и от _силата на живота_, която усещам в себе си. Мога да бъда всецяло _влюбен_ в живота, мога обаче и да бъда враждебен към него, аз внасям _очарованието_, но и от мен зависи разочарованието, аз съм този, който е влюбен, враждебен, очарован или пък изпълнен с разочарование и ненавист към живота. _Ориентирите_ в моя живот, опорните точки и точките на „разминаване“ си ги давам аз самият, никой друг, казах, тук не може да ми помогне: това не е „негова работа“, аз не мога да допусна вмешателство, аз държа да решавам сам и от{e}говор{/e}но. Търсенето на _отговорите_, вероятно, е онова, което поражда _отговорността_, моят отговор съдържа в себе си моята отговорност, а корена на двете е _говоренето_, диалогът вътре в себе си, питането, смисленото задаване на въпроси. Едва по този начин в един _„звезден миг“_се ражда личната истина на живота ми, от която по-нататък никога няма да се откажа. В същото време незадаващият въпроси, спасяващият се с бягство от всякакви питания, не търсещият отговорите следователно е не-{e}отговорен{/e}, без-{e}отговорен{/e}, той не разбира своята отговорност и особено отговорността пред _самия себе си_ и пред своя живот, която е корен на всички други отговорности, вини, задължения, на _дълга_ изобщо. От нас се иска — ако трябва да обобщя — единствено

#	откритост към живота

	(на душата, но и на тялото) със съзнанието, че всичко, което става в него, е мое _съкровено_ достояние и е неотделимо от мен самия. Ние не сме нещо различно от живота на своето тяло и душа; само на тази почва достигаме до онази откритост към _битието_, към съществуването, която всеки чувства в себе си, бидейки изцяло е въвлечен в него. Не бива да си „запушваме“ ушите, душата, съзнанието, трябва, напротив, внимателно да се вслушваме и да се научим да разбираме _призива_ на битието, скрито в нашите гърди…
	Дотук — съвсем схематично и накратко — се опитах да очертая големия _контекст_, в който се разполага проблемът за времето. Търсейки истината за човека, живота, свободата и битието, ние съзираме нейната неотделимост от „всичко поглъщащия поток“ на _времето_. Всеки сам прави _историята_ на своя живот, поредицата от живи и непосредствени актове на съществуване, която точно съответства на една също такава поредица от мигове. Съществуването ни не е безкрайно, то е движение между два бряга — раждането и смъртта — ние разполагаме с _ограничено_ време, което в този смисъл винаги е „дефицитно“ — независимо дали съзнаваме това. Казаното означава, че

#	човешкото съществуване е исторично

	а негов ресурс е именно времето. Връзката между живот и време трябва да бъде ясно осъзната и разбрана от всеки; в противен случай рискуваме да пропилеем живота си, оставяйки времето да „изтече между пръстите ни“, да стане „неуловимо“ — както става с живака, който никога не можем да хванем. Трябва да се опитваме да усещаме _плътността_ (и дори плътта!) на времето, трябва да се разделим окончателно с илюзиите, че времето е фикция на съзнанието или пък конструкция на физиката. Рано или късно все пак ще разберем, че времето е _реалност_, неотделима от нас самите — и от живота ни — но по-добре е все пак този ден да настъпи по-рано, а не когато е късно. Ние така или иначе _непрекъснато_ — с всичко онова, което правим — се стремим да се _„вместим“_ във времето,да заживеем в _синхрон_ с него, да не се разминаваме с неговите вътрешни „пулсации“ и с _възможностите_, които то ни дава във всеки момент. Потребно ни е ясно разбиране за дълбокото екзистенциално естество на времето, разбиране на неговия автентичен _жизнен смисъл_ — за да постигнем ефикасно онова „вместване“ в неумолимия времеви поток, за което току-що стана дума. Трябва да си дадем сметка за някои прости _очевидности_, които произлизат от нашата неизбежна потопеност във времето, от „вградеността“ ни в него, от която зависи живота ни. Не бива да допускаме времето да ни „гони“ и подтиква към едно или друго, а сме длъжни да станем страстни _„преследвачи“_ на времето, впуснати във вдъхновено и упорито преследване. _Гонейки_, „дишайки в гърба“ и „врата“ на времето, усещайки непрекъснато неговия неуморим ход или бяг, ние се приближаваме, по някакъв тайнствен начин, до дълбоко мистичното (но и реалистично!) естество на живота. В този случай

#	преследвачът на времето

	променя своята _дълбинна нагласа_ спрямо живота и затова може да очаква нещо много повече от него. Онзи, който не цени времето и не го разбира — а значи се опитва да го „игнорира“, пренебрегне, „отстрани“ от себе си — може да бъде уподобен на обезумял човек, качен на пробита в дъното си лодка, който при това се стреми да гребе против течението на реката — _„реката на живота“_. Такъв човек с последни сили и без дъх се надява да надхитри силата на времевото течение, но скоро изчерпва себе си в своята _неразумност_ — и бива погълнат, потопен, преобърнат заедно с негодната си лодка. Преследвачът на времето, напротив, усещайки неговото подводно течение, направляващо „реката на живота“, смело се гмурка, плува и дори бива носен от могъщото течение, не губи сили и във всеки миг надмогва инерцията, за да достигне успешно брега, който предварително е _избрал_ — и към който с цялата си същност, страстно се стреми. За преследвачите на времето тъкмо поради това животът става наслаждение, не мъка и суетност, а радост и

#	усещане за пълнота

	Те успяват да съхранят силите си за най-важното и най-значимото — защото не се _„разпиляват“_, а също и защото са се _„концентрирали“_ преди това чрез ангажираността си с времето. Затова _„преследването на времето“_ е философия и заедно с това изкуство на _смисления живот_, на живота, служещ на самия себе си, на своята изначална цялост и пълнота. В тази философия и в това изкуство всеки „смъртен“ — но _искащ да живее_! — може да бъде посветен: ако иска да „застави“ времето да работи за него самия…
	Именно за някои от тайните (касаещи най-важното: _„как става това?“)_ ще ни намекне настоящата книга. Онези, които вече са вътрешно готови за приемането им, ще разберат останалото — което не ни е дадено да _знаем_ — и от „половин дума“. Защото тук „материята“ е твърде фина, „хлъзгава“, „тъмна“, „изплъзваща“ се, защото много неща са направо неизразими; но надеждата е, че… „сърцето всичко разбира“.
	Да тръгваме тогава — щом е налице _готовността_ и предчувствието за посока. Ще ни се наложи да минем през странните лабиринти на времето, в които досега сме се движили в непрогледен мрак; сега сме снадбени поне с „кандило“ — ако не с фенер…

>>	1. Поривът към яснота

	__1.1. Яснота спрямо живота. 1.2. „Обикновената“ представа за живот. 1.3. Кардинален отказ от свободата. 1.4. Проясняването на живота. 1.5. „Живее, а не съзнава, че живее“. 1.5. Смисълът на моя живот. 1.6. Животът трябва да служи на живота. 1.7. Да живея както аз искам. 1.8. Ясният могъщ импулс за живот. 1.9. Философията на живота.__
	Този порив е „вкоренен“ дълбоко във всеки един от нас. _Разбираме_ ли го обаче? Дали нашият _усет_ към яснотата неизбежно води до _ясно_ разбиране на определящия го порив? Може ли поривът да придобие измеренията на _страст_, на която винаги сме верни? Към какво насочваме най-напред пробудилото се чувство и дори _влечение_ към яснота? Нека да започнем търсенията си с отговора на последния въпрос.
	Всяко човешко същество, доколкото _живее_, трябва да се стреми към

#	яснота спрямо живота

	без която трудно се живее. Трудността иде оттам, че „потъналото в мрак“ и „лишеното от светлина“ съществуване — което точно затова не е _ясно_ — ни принуждава да живеем, подобно на слепците, „опипвайки“, „налучквайки“ _ориентирите_, около които се крепи животът ни. Живеейки по този начин, гарантирано се _„объркваме“_, смесваме посоките и предизвикваме сами ужасен хаос. Ясно е поне това, че единствено… _яснотата_ — дължаща се на „осветеност“ — побеждава хаоса и разбива мрака. Това е така, но…
	Едва ли обаче на всеки човек животът е ясен „сам по себе си“. Макар че е възможно всяко живо същество да притежава някаква _непосредствена_ и интуитивна яснота, която — подобно на _сила_ — стои в основата на увереността му в живота. Не може _живото_ да е напълно „оградено“ от живота, защото той, така или иначе, е в него. Разбирането на живота е истинската потребност на живота — и, оттук, на _живеещите_. За човека това разбиране е сурова необходимост и непрекъснато стояща пред погледа непосредствена задача. Яснотата относно живота предполага светлина, _осветеност_, прогонване на сенките и мрака, които като че ли плътно обвиват

#	„обикновената“ представа за живот

	с която на човека е така удобно да живее. _Как_ живеем с нея обаче?
	Липсва ни _упоритост_ и усърдие в разбиването и разсейването на мрака. Свикнали сме и ни е удобно да продължаваме да _пребиваваме_ в своята половинчата ангажираност с живота, която не задава въпроси, не пита и сякаш не иска да разбере основанията, на които дължим своята все пак могъща _пристрастеност_ към живота. Не разбираме и като че ли не искаме да разберем в крайна сметка _благо_ или пък _„прокоба“_ е животът за всеки един от нас — и най-вече _защо_ е така. Въобразяваме си, че „всичко е ясно“, макар че усещаме, че не е така, че не може да е точно така. Задоволяваме се и не търсим нещо повече от плоските, банални и изтъркани от употреба „псевдомъдрости“, изплували — подобно на пяна — на повърхността, под която гъмжи „водовъртежът на живота“. _Всекидневието_, заето единствено със себе си и с поддържането на своята убийствена монотонност, не ни позволява да спрем и да се _вгледаме_ в истинските измерения на „ставащото с нас самите“. Заети с _правенето_ на всевъзможни неща, ние се поддаваме на илюзията, че „правенето“ е истинската самоцел — и затова не се опитваме да погледнем на него, бидейки „встрани“ и независими от една такава „къртовска“ отдаденост на „безсмисленото дълбаене върху… повърхността“. _Заслепението_, че животът е тъкмо това — „да правиш _нещо_“ и да не бъдеш _бездеен_ — ни е обзело дотолкова, че забравяме простото, но затова пък фатално изискване: _изборът е изцяло мой_, аз самият съм резултат на собствения си избор и, следователно, _моят живот произлиза от моето автентично разбиране на живота_. Лутането и случайният „избор“ на някакви „неща за правене“ (каквито и да са, най-често като _подражание_ на правеното от другите, също като нас в здрача лутащи се хора!) само и само за да се _демонстрира_ някаква привидна ангажираност с битието и живота, всъщност се явява тотално откъсване от естеството на битието, от неговите _извори_. Обичаме например да играем карти в приятна компания, увличаме се от футбола (но не като играем сами, а само като го „наблюдаваме“ от телевизор!), развличаме се по възможност „както това се прави от хората“, не се притесняваме много-много от неумолимия ход на времето и сме загрижени най-често за това как да не го забелязваме — незначителни ли са тези наши „малки слабости“ — или пък са изцяло „в реда на нещата“? Питаме ли се обаче какво _всъщност_ и _наистина_ те означават? Можем ли да се откъснем поне малко от тях и да погледнем „от друг ъгъл“ на техния истински смисъл — за нас самите? Разбираме ли накъде води пътят, по който вървим — и който едва ли сме избирали: защото сме се оставили … „той нас да избере“? Всъщност всичко това е знак за пълно „фактическо“ _дезангажиране_ спрямо собствения живот, затваряне в празния формализъм на това „и аз също като че ли живея _нормално_“, който се опитва да ни завладее изцяло и, накрая, категоричен,

#	кардинален отказ от свободата

	който е особено пагубен — нищо, че не съзнаваме това. Не е естествено, разбира се, да не притежавам и да не разполагам със _собствения_ си живот — и то така, както само аз _наистина_ искам; това е особено важното: _истински_ да искам живота, който ми е дълбоко _потребен._ (Макар че, от друга страна погледнато, е съмнително дали той е _само мой_, след като не съм си го дал аз самият, а съм го получил… „незнайно откъде“!). „Общоприетите“ стереотипи, които внимателно спазвам и за които стана дума по-горе, ме владеят без остатък, а аз не разполагам — това поне е ясно — със себе си и особено със _свободата_ си: щом като съм позволил нещо _безлично_ да стои над мен и да ме направлява. Следователно когато съм уверен че съм „като другите“ и „нормален“ (обикновен човек!), аз съм най-далеч от своята свобода, а когато почувствам неувереност и се „обезпокоя“, то тогава — може би — започвам да се приближавам малко по малко към нея. Не бива същевременно вечно да _налучквам_, опитвайки се да постигна и да се „впиша“ в исконното вътрешно естество на живота, което така или иначе ме владее — независимо дали съм склонен да призная това. Не бива да пропилявам живота си, да го _проигравам_ и да го залагам, подобно на хазартния играч, овладян от глупава и жадна страст. Дали _играта_ обаче не е в основата на едно дълбоко разбиране на живота; дали играта винаги води до „проиграване“? — ето над какво също следва да се замисля. Но коя и каква игра? Ако има безкрайно много игри, то как ще намеря за себе си оная, която животът ми заслужава — и не се чувства обиден?
	Животът, изглежда, се превръща в страхотно изпитание, жестока проверка и ходене из лабиринт, когато живея _„ден за ден“_ и като „жертва, просто обречена на живот“ — и затова не искаща да разбере неговия смисъл. Не бива също да се оставям на предубеждението, че

#	животът е вечна тайна за човека

	— макар че то съдържа идея, която може да ми даде вярна посока, вместо да поражда отчаяние и скептицизъм. Безразличието към живота е изключение, а не правило за живеещите, което ни подсказва, че животът сам по себе си е _изначална ценност_. От нас се иска просто да се проникнем от основанията на влечението към живота, което намираме у себе си и усещаме у другите. Но най-вече

#	проясняването на живота

	е проблем пред живеещия — и особено пред искащия да живее _пълноценно_. Животът сам по себе си е _проблем_, нещо повече, той е _корен_ на всички други проблеми, „беди“, колебания. Безсмислието на живота се дължи на липсата на яснота у оня, който се оставя да бъде завладян от едно такова безсмислие. Но това съвсем не значи, че „внасяме“ смисъла __в__ живота — или пък го „даваме“ __на__ живота; нямаме никакво право да се поставяме __над__ живота (той „носи“ в себе си всичко друго и затова е _начало_!). Тук, разбира се, не става дума за _рефлексия_ (мислене), достигнала до това безсмислие в резултат на _вглъбяването_ си в проблема „живот“, а за безсмислието, пронизващо всички жизнени дела на даден човек (доколкото това изобщо е възможно!) или пък стоящо „зад“ тях, което значи, че той е _убил_ автентичния смисъл на живота — такъв, какъвто ни е даден изначално.

#	„Живее, а не съзнава, че живее“ —

	това е идеал на живота според Ж.-Ж.Русо, но не и за тази непосредственост тук става дума. Безсмислието като „рефлексия“ и като „логически извод“ не е така коварно като безсмислието, прозиращо в един живот, защото рефлексията всъщност е уловила смисъла на живота в… безсмислието — и така по парадоксален начин му придава един абсурден смисъл. Но непосредственото и не знаещото за себе си безсмислие на един живот е самата _безнадеждност_, е самата пустота. Тук не помагат никакви „увъртания“, фалшивата демонстрираща ангажираност, за която стана дума, не скрива, а _разкрива_ и изявява това отвсякъде прозиращо безсмислие. _„Не зная защо живея!“_ — това категорично не се казва от никой (защото едно такова _саморазкриване_ не е присъщо за модерния човек, привикнал да се крие непрекъснато зад маски и покривала). Но _разбулването_ на тази обреченост на пустота спрямо живота е непосредствена задача за онзи, който органически не понася такъв гибелен фалш. Защото

#	смисълът на моя живот

	въпреки всичко се определя от моето разбиране на живота, от степента, до която съм проникнал в неговото неведомо _тайнство_. Живеейки, човек така или иначе си прояснява живота и достига до някакви прозрения (казваме: „_Животът учи_!“), но как можем да бъдем сигурни, че нашите открития и увереността ни в тях не са _самоизмама_? И най-вече не разчитаме ли само на това, че животът _сам_ разрешава своите противоречия и дисонанси, „сам по себе си“, без участието и поне съпричастността _на живеещото_? Не означава ли това, че се поставяме в позицията на _наблюдател_, който от брега съзерцава течението на „реката на живота“, не дръзвайки да се потопи и смело да плува в посоката, избрана от него самия? Нашата _отдаденост_ („потопеност“) на живота не е ли — без да си даваме сметка за това — _отстраненост_ от него, основаваща се на неразбирането му? Илюзията, че _„все пак живея“_, може да изпъкне именно като илюзия едва когато неизбежният илюзионизъм, разпръснат в живота, бъде наистина разбран и така из основи подкопан.
	Аз не твърдя, че този така наречен _илюзионизъм_ на всеки живот (усещането, че „все пак“ живея) трябва да бъде разбит и отстранен, защото не съм сигурен, че това би довело до истинско очарование от живота. Аз не вярвам в „планирания“ и в „рационално подредения“ живот и в някаква външна на живота _цел_, на която животът „трябвало“ да _служи_ (спомнете си „неспирния поток от блага“ и „всеобщото организирано щастие“ на комунизма!). Напротив, смятам, че

#	животът трябва да служи на живота,

	тоест в неговото естество се съдържат всичките му цели. Тук просто стана дума за онова измамно усещане, че _живея_ („все пак“ и „между другото“), с което скриваме даже и от себе си напиращата от най-съкровените ни дълбини и все по-засилваща се _неудовлетвореност_ от този живот и съответстващото на нея чувство за празнота и абсурд на това, което „става с мен“ — и което едва ли заслужава да бъде считано за живот. Този илюзионизъм, особено когато подхранва _успокоението_ и сляпата увереност, че _„всъщност това и е животът“_, трябва да бъде прогонван без жалост. Защото _живеещият трябва да бъде наясно с живота_ — и няма как да избягаме от тази отговорност. Тя ни преследва, макар че ние трябва да сме _преследващите_ я неуморно. Дори и _любовта към живота_, за която всички твърдят, че я „притежават“, трябва да разбере самата себе си и своя извор.
	Моето право

#	да живея, както аз искам

	и както намирам за добре, не може да бъде основание за примирението ми пред така наречената „неразгадана от никого“ тайна на живота, както и за отказа ми да преценя дали това, което _искам_ и _„намирам за добро“_, е истинско — и дали то не ме обрича на това да пропилея и да не успея да намеря за себе си всичко онова, което животът може да ми даде. _Спонтанно_ поисканото от живота няма как да не е истинско, но нали хората все така спонтанно искат толкова много кардинално несъвместими и отричащи се неща? Нали аз не приемам (за себе си, разбира се!) толкова много цели и „спонтанно желани“ неща на хората около мен, а и те не пропускат да ми отговорят със същото? Как да разбера хаоса, може ли да бъде разбран този свят на _човешките_ стойности и цели? Дълбокомисленото обяснение, че в „тази сфера“ всичко е _относително_, успокоява част от философите, но _тревожи_ останалите — и, да се надяваме, повечето от тях. А също — което е по-важното — с нищо не може да помогне на човешките същества, искащи да живеят и така страстно стремящи се към живота. _„Няма истина под това небе“_ и _„Един свят, лишен от ценности“_ — такава префинена мъдрост не е нужна никому, а и е съмнително дали ни казва нещо истинно и дълбоко. Бягството от истинската велика проблематичност на живота не е достойна философска позиция; защото за човека, който иска да живее автентично, това бягство е непостижим _блян_: не може да се избяга от „проблема живот“ и тук дори и смъртта не е спасение…
	Страстта към живота се дължи вероятно на

#	ясния могъщ импулс към живота,

	който напира у _силните_ индивиди. За тях животът не е тайна или проблем, а непосредствена реалност и _наслаждение_, което … „никога не свършва“. Вроденото интуитивно разбиране на живота, което подобни индивиди притежават, ги прави _адекватни_ спрямо него, те не познават неудовлетвореността, не се питат _как да живеят_,а _„просто живеят“_; и това по някакъв магичен начин е пълноценен живот (не „все пак“ и „някак си“, „като че ли“, а _действително_). Малцина са обаче тези индивиди, чиято _жизненост_ и жизнеспособност е така непосредствена, силна и ясна. Затова аз тук питам: постижима ли е тази _истина на живота_ или тя е само _дар_ за малцина избрани? Имаме ли право да се стремим към подобен идеал — но не като безсилен копнеж, а като даденост и постижение, от което се възползваме тук и сега? Дали мнозинството не е просто обречено на безстрастно живеене, което не познава живота и затова се крие от него? Едва ли, защото и тук, и там животът като възможност ( „потенция“!) е един и същ — и следователно задачата е просто да бъдем адекватни спрямо него. Което значи: на основата на автентично разбиране, прозряло неговата същина, да живеем пълноценно, без илюзии, без маски, без фалш, без преструвки. (Но защо едни са _предразположени_ към пълноценен живот, а други трябва _себе си_ да предразполагат — трудно, мъчително, „изкуствено“, „постфактум“ — към такъв живот? Защо _инстинктът_ към едни е благоразположен, а към други — като че ли „злотворен“?)
	Аз не се стремя към някакво ефимерно „_знание за живота_“ и не се опитвам да строя наука или дори някакво изкуство, които да ни _„учат“_ на живот.
	Убеден съм, че подобни усилия по принцип са напразни: животът не се поддава на „техническо“ усвояване и научаване — напук на писанията на толкова много психолози, пишещи дебели книги върху „правилното живеене“. Но една

#	философия на живота,

	съобразена с неговото _естество_ и изразяваща го в дълбините му, е най-висшето, което човекът може да притежава — и което му е потребно на този свят. Философията е сравнима по своята мощ и достолепие с религията и затова на нея също може да се разчита — когато се стремим към яснота на разбирането. Но не професионалната и школска философия, занимаваща се и заета единствено със себе си, а _живата_ философия, която разговаря с човека и го насърчава да постигне със собствени сили своята лична истина. Тя разчита на заложеното у самия човек и на човека като _„всеобхватна даденост“_ („сбор от потенции“) когато търси _значимото_ за самия човек. Но какво изобщо може да бъде по-значимо за живия човек от живота и истината за него?
	Една истинска философия на живота е тази, която _обича_ живота и е привикнала да се _вслушва_ в неговото тайнство. Тя не „измисля“ _из самата себе си_ (и „в самата себе си“) някаква _премъдрост_ и не се опитва да се дистанцира, да се постави „извън“ и „над“ живота, да го превърне в прост „обект за познание“, външно противопоставен й. Едно такова _отдалечаване_ от естеството на живота не й е присъщо, тя се стреми към пределното _приближаване_, сливане и дори „претопяване“ в него, тя иска да се проникне от извиращата от него _жизненост_ и да стане жива философия, с други думи: _философия на живота_ в истинския смисъл. Тя се опитва да застане в _средоточието_ на самия живот, да стане _слово_ и _говор_ на живота, тя иска чрез думите да изрази неговите естествени и вътрешни пулсации, неговия ритъм и _патос_, неговите протуберанси и трептения. Философия, която съдържа в себе си „_живота_ на живота“, която е _живот_, изразен в слово — ето го мамещия в далечината идеал на тази философия. Органическото _сливане_ и отъждествяване с живота до степента, на която можеш да кажеш _„Да, ето това е животът!“_ или поне _„Това е душата на живота!“_, е онова, с което иска да се гордее тази философия на живота, в това се заключава нейната суетност. _Слово_, което съдържа в себе си „първичната тръпка“ на живота, което е силно и могъщо като самия живот, което привързва човека към живота и го _причастява_ към неговото дълбоко изначално тайнство — ето я задачата, отговорността и мисията на тази философия. Дошло е времето, в което се зазорява възраждането на тази автентична философия; затова нека приветстваме завръщането й.
	Има ли край _пътуването на човека_ към естеството на живота — и към __самия себе си__? Мистерия ли е животът, може ли неговата тайна да _проговори_?
	Може би да зависи от нашата _преданост_ спрямо него. Животът е _вътре_ в нас — това поне е сигурното. Но — казахме вече — и времето е неделимо от нас самите. _Срещата на живот и време_ в недрата на влюбения в живота човек е нишката, която ще следвам в своята книга. Тая надежда, че тази нишка, подобно на Ариаднината, ще ни изведе из лабиринтите, в които всекидневно се лутаме…

>>	2. Интуицията за време

	__2.1. „Траенето“. 2.2. „Потокът“ на времето. 2.3. Неуловимостта на мига. 2.4. „Възкресяване“ на отминалото в спомена. 2.5. „Следите на изгубеното време“. 2.6. Предусещане на бъдещето. 2.7. Спектър от възможности. 2.8. Решаващите мигове и моменти. 2.9. Магичен живец на жизнеността. 2.10. „Времето е подвижен образ на вечността“. 2.11. Синхронизираност на време и съзнание. 2.12. Затрудненията на разсъдъка. 2.13. Доверието към самия себе си. 2.14. Практически следствия__
	Всеки човек има такава интуиция, което ни принуждава да започнем от нея. Другояче казано, в случая интерес представлява _чувството_ за време, дълбоко вкоренено в нашата душа. Ясно е, че тази интуиция-чувство е неизразима в пълния й обем, тя не се поддава на изразяване с понятия и думи. Тя може само _непосредствено_ — а думите са „посредник“! — да бъде _разбирана_, преживявана, внушавана. Но все пак един подходящ подбор на думи — които не „разсъждават само“, а и намекват за _неизразимото_ — може да ни доведе до дълбинната интуиция за време, която единствено е здравата основа на по-нататъшните търсения. Затова ще се опитам да очертая поне някои от контурите на (по принцип) неуловимата с думи интуиция.
	Времето се свързва със субективния _усет за време_, тоест с

#	„траенето“,

	с _продължителността_, със „_ставането_“ на нещо с нас самите — което може да _става_ именно „във времето“. Всяко нещо за нас _трае_ „известно време“, поне има продължителността на _мига_ („едно {e}миг{/e}ване на окото!“). Отчитането на миговете, които в своята съвкупност „правят“ времето, с _мигванията_ на окото (или пък с _ударите на сърцето_!) е изпълнено с дълбок смисъл, за който ще стане дума по-нататък — когато започнем да „разсъждаваме“, засега само се опитваме да _интуираме_.
	На второ място _„времето тече“_, трудно можем да си го представим като „спряло“, „неподвижно“, „вкаменено“, „замръзнало“ и пр. Затова сме по-склонни да го уподобяваме — за да си го представим по-плътно, по-релефно и пластично — на _„времеви поток“_, ограничен между два „бряга“, в който така или иначе сме „потопени“. Вярно е, че от време на време чувстваме, че

#	„потокът“ на времето

	започва да тече по-бързо, ускорява се, дори започва да „препуска“ и — съответно — в други случаи почти като че ли спира, започва да тече мъчително бавно, едва-едва, с една непоносима инертност. Ние все още не знаем защо е така, но като допуснем, че „на нас може би само така ни _изглежда_“ — други хора в същото време го чувстват по друг начин, на тях то им изглежда различно — стигаме до разбирането, че времето _„става в нас самите“_, зависи от нашето чувстване, преживяване и съзнаване, _тече_ по някакъв тайнствен субективен начин. Не е нужно да давам особени примери за илюстрация на този непосредствено достоверен „факт на съзнанието“, но нека да използвам поне този: при _развлечение_, при приятно преживяване времето _„лети“_ неусетно за нас самите, докато при _скука_ и при продължително „нищонеправене“ неговият ход става крайно мъчителен, ужасно _тягостен_. Смисълът на всичко това, разбирането _защо_ е така, все още ни предстои — засега не е нужно прибързано да го предполагаме.
	Непосредствената ни интуиция за време съдържа в себе си и това, че то _никога не спира_, че „тече“ _непрекъснато_. Онова, което е _станало_, безвъзвратно „отива“ в миналото и вече не може да се върне „оттам“, а ако се върне, то тогава ще бъде нещо друго, не _„станалото преди“_, не „онова _преди да отмине_“, не „изчезналото“, не „_вече_ не съществуващото“. Нищо не съществува „_извън_“ времето, при това _„съществуващото“_ и _„несъществуващото“_, изглежда, еднакво „принадлежат“ на времето, и то по един парадоксален начин. _Миналото_, заедно с всичко, което е „отишло“ в него, _вече_ го няма, _бъдещето_ (и онова, което ни _„чака“_в него) _още_ го няма, единствено _настоящето_ „съществува истински“, но и при него нещата не стоят така просто: „настоящ“ е като че ли само _„този миг“_, __в същия миг__ „отиващ“ в миналото, а това е почти нищо, въпреки че интуитивно ни изглежда все пак нещо повече. Не бива да си затваряме очите пред този непосредствено даден ни факт, безапелационно сочещ

#	неуловимостта на мига

	и на самото време, тяхната крайно мистериозна природа, която непрекъснато ни убягва и ни се „изплъзва“. Това, че „ние си мислим“, че разполагаме с почти неограничен ресурс от време, очевидно е фатална илюзия, грешка, неистина. Интуицията безпогрешно ни сочи, че ако с нещо разполагаме, то това е _неуловимия миг_, онзи миг, за който поетът е написал:
P>
	О, миг, поспри; ти си тъй прекрасен!
P$
	Ако останем при тази интуиция, съдържаща неудържимото _изтичане_ на времето, то в съзнанието ни се натрапва мисълта за безсмислената _„гонитба“_ между човек и време, като тук още не е ясно кой е преследваният и кой — преследвачът. Този въпрос може да се окаже главен в предстоящите разсъждения „около“ посочените интуиции, но още тук мога да прибавя поне това: ако има все пак някакъв автентичен смисъл в чисто _човешкото_ „отношение към времето“, то той се поражда във връзка с точката _„сега“_ и „около“ нашата необходима реакция спрямо нея. От друга страна почти всички ние интуитивно сме _уверени_, че независимо от непрекъснатото „изтичане“ на времето „между пръстите ни“ — което като че ли трябва да предизвиква някаква неудържима паника в нашето съзнание — ние все пак успяваме да _„задържаме“_ по някакъв начин времето и неговите „уж неуловими мигове“. Ние следователно _„разполагаме“_ с тях, те все пак ни принадлежат и е любопитно да си дадем сметка за това _„как_ го правим“, _„как става така“_, че преодоляваме ужаса, неизбежно произтичащ от коварната „неуловимост“ на мига и времето. Интуитивната увереност, за която тук става дума (усещането, че _„времето все пак няма да избяга“_!), съвсем не е случайна, тя си има своите основания в съзнанието; но тя трябва да бъде разбрана изчерпателно, което ще ни позволи да я подкрепим и насърчим, дори „съзнателно да я използваме“. Човекът все пак не се е примирил с неуловимостта на времето, законно тогава е да се запитаме _защо_ е така.
	Ние „притежаваме“ миналото — безвъзвратно изтекло и невъзвратимо — в _спомена_ за преживяното, в този смисъл то не е загубено за нас. Споменът е следата, останала в съзнанието ни, за нас той е _нишката_, свързваща ни с едно отминало време или с един отлетял в миналото миг ( носещ „къс от живота“ ни!). Тази възможност —

#	„възкресяване“ на отминалото в спомена

	е неотменен компонент на нашата интуиция за време. Миналото _оживява_ в спомена, който отново ни „потапя“ в някога актуално преживяната „драма на живота“, в оня откъс от съществуването, който е заслужавал да бъде запомнен. Вярно е, че спомените могат да бъдат „преработвани“ и „преформирани“, но нашата власт върху тях не е безгранична. Ние нямаме възможността и _свободата_ да влияем, още по-малко пък да променяме нещо в отминалото време, по-скоро тъкмо в онова, което „някога е _станало_“. (Въпреки опитите на фантазията в тази насока; нейните старания обаче тук са неуместни: не фантазията, а _паметта_ е отговорна за миналото, сфера на фантазията е изглежда _бъдещето_ и затова тя не бива да напуска своята „територия“, своето _призвание_.) _Станалото_ се „вкаменява“ във вида, в който е станало, и корекции в него са невъзможни, единствено наши са спомените, които „избледняват“ и бавно, но неминуемо „изпускат“ _пълнотата на преживяното_ преди време. Ние можем да изследваме

#	„следите на изгубеното време“

	(в известен смисъл миналото _живее_ в нашия спомен), но това е всичко. Има _граница_, която не можем да преминаваме в своето желание да „участваме наново“ в _ставането_ на онова, което е _вече_ само един спомен. Властта ни пък да го променяме както ни се прииска съвсем не ни е дадена, ако си я присвоим, то това е признак — така или иначе — на _„болезнена конституция“_ на съзнанието, душата и личността. (Но кое е „болезнено“ и кое — „здраво“ е все още съвсем проблематично: ако Марсел Пруст, който по един импресионистичен маниер „подмести“ _навътре_ границата на „допустимото вмешателство“ на човека в отминалото — и така постигна детайлно представяне на неговия значим човешки и личностен _смисъл_ — е „болен“ или е с „патологична душевност“, то нима „здрави“ са единствено ония, които _нищо не разбират_ от своето минало?!)
	Във връзка с тези интуиции искам да припомня забележителните думи на Анри Бергсон, който „пак по онова време“ написа:
C>
	„И все пак няма душевно състояние, колкото и просто да е то, което да не се изменя всеки миг, понеже няма съзнание без памет, не съществува продължение на едно състояние без прибавяне на спомена за отминалите мигове към настоящото чувство. В това се състои траенето. Вътрешното траене е неспирният живот на една памет, която удължава миналото в настоящето, било когато последното ясно обема непрекъснато нарастващия образ на миналото, било по-скоро като свидетелствува, посредством непрекъснатото си качествено изменение, за все по-тежкия товар, който влачим след себе си — колкото повече остаряваме. Без това оцеляване на миналото в настоящето не би съществувало и траенето, а само мигновеността.“
C$
	Вижда се, че тук френският философ изцяло се опира на онова, което интуицията на всеки от нас ясно говори; но по-важното е това, че Бергсон с тези думи разбулва загадката за „неуловимостта на мига“, посочвайки основанията за онова „_напластяване на мигове_“, което в своята непрекъснатост ражда „времето, неотделимо от нас самите“.
	Но нещата са още по-интересни що се касае за онова

#	предусещане на бъдещето,

	което по някакъв начин дължим на своята интуиция за _непрекъснатостта на траенето_, но сега парадоксално обърнато… напред. _Бъдещето_ наистина „още не съществува“ в модуса на актуалното, на „непосредствено ставащото“. Но ние в _очакването_ и в готовността си да го „посрещнем“ му придаваме съществуване от „друг род“, може би още по-значимо за нас самите. Да се очаква нещо означава, че за нас то все пак и по някакъв начин _съществува_: само „нищото“ не е очаквано от никой. (Казват и не се уморяват да повтарят прочутата „мъдрост“ на Епикур, че смърт за нас — докато сме живи — не съществува, следователно тя е нищо, от което е глупаво да се боим; а когато смъртта дойдела, нас пък ни нямало, поради което сме орисани „щастливо“ да се… разминаваме „винаги“ с нея. Но ето че въпреки епикуровото остроумие всички ние все пак _очакваме_ смъртта, тя за нас не е нищото, а е само „финал“ на отреденото ни време; затова когато се „сблъскаме с нея“ — по повод на нечия смърт или пък извиквайки образа й чрез и във фантазията — тя придобива очертанията на „нещо“, при това нещо твърде злокобно и абсурдно. Едва тогава неприятното чувство, че смъртта „няма да ни отмине“ или че тя „предстои някога“ — от което ни побиват хладни тръпки на ужас — се появява съвсем релефно; за нас смъртта винаги е, докато поне сме живи, _възможна предстоящност_, а не _нищо_: колкото и да е изгодно това на някои… съвременни „епикурейци“.) Нашата предразположеност към _предстоящото_ и нагласата ни да се _„включим“_ в него говорят за особената _реалност_, която има за нашето съзнание и за нас самите бъдещето — още не станалото, но все пак _неумолимо приближаващото_. Всъщност тъй като миговете на настоящето — както вече стана дума — изчезват „безвъзвратно“, то може да се каже, че _шансът_ на човека е именно в предстоящото, даващо ни цял един

#	спектър от възможности

	от които можем да се възползваме, от които не бива да се отказваме — и така да пропиляваме. В този смисъл _ресурсът_ на времето за човека всъщност се дължи на _идващото_, предстоящото, бъдещето. Затова може да се окаже, че в действителност разполагаме единствено с _още не станалото_, в __ставането__ на което обаче можем да _участваме_. Разбира се, този жизнен смисъл на бъдещето в основните му екзистенциални измерения все още трябва да бъде потърсен впоследствие — когато ще се опитам да изведа „подробностите“ в интуицията ни за време. Казаното тук е само „отблясък“ на желаната пълнота, непосредствена реминисценция в пределите на _интуицията като цялост_.
	Всички разбират, че времето не спира и не може да бъде спряно; то не познава покоя и обездвижеността, то е _вечно_ движение. Тази _непрекъснатост_ на времето предполага нещо твърде значимо: за да се „вградим“ или „влеем“ в неспирния поток на времето също трябва да сме _подвижни_, динамични, да сме в състояние на движение. Това, разбира се, не бива да бъде разбирано плоско: не всяко движение, пораждано от нас самите, се включва във времевия поток, има, вероятно, движения, които му „противодействат“, които са „насрещни“, а също — възможно е — _безсмислени_. Затова усетът за време, дълбокото чувство за неговата безусловна динамика, е онова, на което трябва да се опираме в своите търсения на пълнота, на стремежа ни да се „вместим“ ефикасно във времето. Всеки човек се стреми към _синхрон_ и „въвлеченост“ във времето; всеки отбягва възможността за неволното или умишлено разминаване и пропускане на

#	решаващите мигове и моменти

	Противното, а именно _дезангажираността_, безучастността, „проспиването“ на тези мигове (защото в някои _решаващи_ мигове или моменти на нещо значимо _е дошло времето_, но… нас ни няма!) е основанието за пораждането на абсурда, на „всичко разяждащото безсмислие“, което понякога обхваща един провалящ се (като тенденция) живот. Има абсурдни хора, на които се иска времето _да спре_ — но те сами не разбират какво значи това. Става дума не за задържането на един прекрасен миг, а за устойчивата ненавист спрямо самата времева динамика, която неумолимо ни увлича — и изисква от нас същата подвижност (а това значи също кардинален отказ от собствената ни инертност); ясно е, че отдаденият на инертността си е враждебен спрямо всеки повей на динамичност. Но трябва да се разбере нещо съвсем просто: спирането на времето означава _смърт_, мъртвина, дори не тление, а една _неизменна гримаса_ на „озъбената смърт“, един _„замръзнал“ ужас_, парализиращ съзнанието и действието. (Може би затова на съзнанието на европееца дори и будистката _нирвана_ на „невъзмутимостта“ и „безцелното съзерцание“ не изглежда така примамлива и желана.) Съответно на това времевата динамика в нейната _несекваща игра_ е извор на живота и жизнеността, на радостта, любовта, свободата, човечността. Ние не можем да си представим дори и най-елементарната _ангажираност_ с битието и живота, която да е „извън времето“, още по-малко пък „против“ или в раздор с времето — този

#	магичен живец на жизнеността

	тази тайна, от която зависят всички отговори, тази стихия, която напира във всичко живо и одушевено. _Субстанциалността_ — ако мога да използвам тук тази стара, немодерна, но все пак понякога незаменима дума — на времето не се нуждае от „извеждане“ и „обосноваване“, тя в своята пълнота се _преживява_ непосредствено от всяка субективност, чувства се от всяка душа, от всеки живеещ и обичащ живота човек. Единственият начин да „_правим_“ живота си е да се вместваме ефективно във времето и — както скоро ще се убедим — във _вечността_, израстваща на негова почва. _Преходността_, която свързваме с времето (_„Всичко тече, всичко се изменя“; „Човек се ражда, живее, остарява и умира“, „Ние сме смъртни и тленни същества“…_) и благодарение на която след съществуването би трябвало да остава само _„пепел“_, бива надмогвана и побеждавана само чрез една подобаваща нагласа спрямо времето, битието, живота. Тази нагласа, ориентирана към постигане на _нетленни_ дела, постижения и _жизнеутвърждаващи ценности_, е предпоставката за съществуване, което в своите недра съдържа поне „искри“ на вечността.

#	„Времето е подвижен образ на вечността“

	е казал философът, изразявайки една дълбинна интуиция, която всеки човек „носи“ в себе си — макар че малцина го знаят или „признават“. Тук няма да подлагам на анализ изречението на божествения Платон, изразил по този начин великото си интуитивно прозрение в тайнственото естество на времето — и вечността. Но да си позволя поне това кратко разсъждение-илюстрация. Онова, което „улавяме“ във времето и което „получаваме“, опитвайки се да се „вместим“ в неговия поток, се намира в някакво отношение с вечността — и това ни прави в някакъв смисъл _извън_ времето (като същества, които все пак разполагат с него, а не са негови безмълвни жертви). Времето не ни _„поглъща“_ без остатък, а по чуден начин ни съхранява, предоставяйки ни цял спектър от възможности, ресурси, пролуки в инертността, динамични потенции и една все пак _достижима_ свобода за актуално съществуване и осъществяване на самите себе си. Тази изначална

#	синхронизираност на време и съзнание

	на живот и човек, на потенциално и актуално в поредицата от актове на съществуването е някаква непонятна мистерия, която в никакъв случай не бива да разрушаваме — мислейки си, че можем да бъдем „нещо повече от нея“ (или пък че „стоим над нея“). Има неща, които съвсем не зависят от нас, напротив — ние изцяло зависим от тях. Сред тях на едно от първите места е времето — нишката, свързваща ни с първичната жизненост и с отвъдната вечност, с вечността, до която никога няма да стигнем ако не разбираме себе си, а по този начин и _неумолимото време_.
	Интуицията за _обвързаността_ на времето с движението (или: на движението с времето?) е основа на разбирането ни за живота, чиято времева същност е без съмнение. Динамиката на живота, включително и на живота на съзнанието, предпоставя една _историчност_, която намираме в себе си и във всичко, направено от човека (_„култура“_ в противоположност на _„натурата“_, природата). Това че всеки един живот е динамична реалност или _история_, в чиито смисъл се вграждат и времето, и съзнанието, и _свободата_, също е една интуиция, до която без затруднение достига всеки разбиращ човек. Засега само „назовавам“ онова, което непосредствено ни е дадено, опитвайки се да запазя неговата „жива фактичност“, интуитивност. Не искам да _мисля_ върху него, защото мисленето е склонно да унищожава непосредствеността и нейната _живост_, а „пороя от думи“ и понятия много често не прояснява, а по-скоро _„замъглява“_чистата и ясна интуиция, скрива нейната „очевидна“ истинност. (За да избягна _обяснителността_ и основаната върху нея „назидателност“ — а от тях, всички разбираме добре, извира една отегчителна, трудно поносима „мъгла“ и сложност — ще се стремя, напредвайки в поставянето на въпроси и търсенето на отговори, да се движа в най-близкото до _интуирането_ и непосредствеността пространство. Тоест ще се опитам да не бягам от него в дебрите на _посредствената_ — и „опосредената“ — мисъл, в която всичко е възможно и условно, всичко може да се каже и докаже, в която… „всички котки са сиви“ и в която истините — с определен, ясно забележим адвокатски „привкус“ — са така мними и относителни, така лишени от контури и пластични очертания.) В този смисъл нека да се задържа малко повече до интуицията за движение, която ще хвърли светлина и върху неотделимото от нея време (нима времето не е движение, отекващо ясно в пределите на субективността и съзнанието на човека?!) Това ще ми даде удобен случай да покажа

#	затрудненията на разсъдъка

	проявяващи се както във връзка с „обяснението“ на движението, така и — особено — на времето. Ще открием, че правомерно сме се отказали от търсенето на обяснения, задоволявайки се изцяло с _разбиране_ (нужно ли е да се обяснява на оня, който прекрасно разбира?!).
	Нещо се движи, да речем, това е една „точка“, минаваща по права линия от А до В, а ако този пример съвсем не ни харесва, нека да използваме друг: движението на човек по тротоара, забързан нанякъде, може би към своето бъдеще. И в двата примера няма нищо странно и необичайно, интуицията ни изцяло ги разбира и за нищо не се пита. Движещото се — независимо дали това е точка, абстрактната точка по правата или пък е забързан човек по тротоара — _плавно_ минава непрекъсната поредица от „места“ в пространството за определено време, без да спира или да се „вкаменява“ само в едно, което да е „привилегировано“ в сравнение с останалите. При това тези абстрактни „места“, заемани в отделните мигове, не са интересни сами по себе си, но ние си ги „премисляме“, опитвайки се да _проумеем_ ставащото. За интуицията съществува една _непрекъснатост_ както на пространствените положения и координати на движещото се (тяло или точка), така и на поредицата от моменти _„сега“_, в които движението се осъществява. Тя не ги обособява и „изважда“ от тяхната непрекъснатост, а ги разглежда като _„слети“_, неразличими дори за окото, пластични и _гъвкаво_ преминаващи едно в друго без никакви интервали помежду им, без „прескачания“ от място на място и от миг на миг. Движението — интуитивно погледнато — за нас не е никаква загадка, в него ние виждаме нещо разбиращо се „от само себе си“, динамиката на стъпките и тяхната скорост, обуславящи _преливането_ им една в друга, са установими „на око“ (без да ги измерваме, без да се интересуваме от количествената им страна), ние само се впечатляваме от грациозността (или сковаността) на походката на този човек — и нищо повече. _Разсъдъкът_ обаче не се задоволява с хармоничната цялост и непрекъснатост на осъществяващото се пред очите ни движение, а започва да си задава не дотам смислени въпроси, които объркват всичко и които в крайна сметка и най-простото преместване в пространството превръщат в невъобразим абсурд. Той започва да се пита например как става така, че в _този_ момент нашата точка е _тук_, а в _следващия_ е _там_, и ние въпреки това не забелязваме „скока“ й от едното място до другото и от единия момент в другия. Разсъдъкът устройва „трибунал“ над сетивата и започва да отсъжда, че те са се поддали на непростимо заблуждение и илюзия — щом се оставят да се подвеждат от мнимата непрекъснатост, плавност, пластичност и пр. Същото разсъдъкът прави и с времето, прекъсвайки живата последователност на естествено течащите мигове, обособявайки изкуствено разделени една от друга точки „сега“ — в едната от които, вероятно, {e}миг{/e}ваме с едното си око, а в другата — с другото. След като по този начин вече е разрушил непрекъснатостта, разсъдъкът започва да се чуди защо тя повече не може да бъде реконструирана и възсъздадена в „точни понятия“ (което е напълно „в реда на нещата“ след като сме я подложили на такава груба предварителна деструкция!). Затруднението на разсъдъка тук е резултат на изходната му нагласа да спира и „накъсва“ движението и времето на _части_, които след това не може да обедини в първоначалната, но нарушена („разбита“) _цялост_. (По същия начин — да вметна това — някои умници продължават да се чудят как е възможно от яйца да става омлет, а от омлет да не могат да стават яйца!) Подобни коварни затруднения на разсъдъка мнимо се разрешават от т.н. диалектика на Хегел, който е склонен да приеме явния абсурд (за да преодолее безконечните безсмислени спорове), но не и да вникне в простата и непосредствена човешка интуиция, която ни казва всичко необходимо за разбирането. Той прави това по следния маниер: „Движещото се в един и същи миг е «тук» и _вече_ не е «тук», а и «там», то значи е на две места едновременно, един вид е… «никъде» и т.н.“. Безспорно е, че подобни фокуси не могат да помогнат на провала на разсъдъка по въпроса за разбирането и описанието на най-простото движение (представете си как би могъл да ходи човек според предписанията на разсъдъка, възможно ли е да се ходи изобщо ако трябва да правим крачките си не автоматично и импулсивно, а „осмислено“, по „команда“ и т.н.; не е ли смешен човекът, който започне да ходи по тротоара „диалектически“ — „хем тук“, но вече „и там“, „стъпвайки сега“ с този крак, с него също стъпваш и „не тук“ и „така“, но и „там“ и „иначе“?!). Безсилието на разсъдъка и непълноценността му пред интуицията, в които ще имаме поводи да се убеждаваме и по-нататък — ако убеждението тук е изобщо уместно — не се нуждаят от коментар.
	Изводът е само един: не бива да се доверяваме на оня, който ни е излъгал дори и веднъж — или пък не е оправдал обещанията си. За нас това в случая означава да се предпазваме от самоцелните разсъдъчни упражнения, не водещи до никъде, а да се доверим на интуицията, т.е. да се изпълним с

#	доверието към самия себе си

	което ни е така потребно: ако искаме да разберем без особени затруднения какво е време и как следва да се отнасяме към него. Интуицията е израз на _човешка цялост_ (не само душевна, но и телесна, т.е. „душевно-телесна“, именно човешка и _личностна_; вижда се, че и тук разсъдъкът е оставил незаличими рани от докосванията си до една такава фина „материя“!) и затова е по силите й да разбира _цялости_ от рода на време, живот, свобода, битие, истина, красота… Разсъдъкът е _едноизмерност_ (едностранчивост, „плоскостност“ и пр.) и затова той превръща в _същото_ и онова, до което се докосне: не бива да оставяме по тази причина времето на разсъдъка ако искаме да запазим _живота_ и _живеца_ в него. (Казаното има и значим _практически_ смисъл: времето не търпи чисто разсъдъчното третиране и отношение, ако започнем да „управляваме“ времето си по каноните на разсъдъка много ще страдаме; но това все още предстои, нека не изпреварвам естествения ход на анализа.)
	Отношението към времето на един човек е показателно — при това категорично — за това _що за човек_ е той, за това _какво той е_, при това в неговата истина. Разбирайки времето, с това разбираме и _себе си_, доколкото разбираме времето, дотолкова разбираме и себе си, но предпоставката тук е най-напред да сме _при_ себе си, да сме запазили себе си… _„за себе си“_, което е същност на доверието, споменато по-горе. Тези, които в реакциите си спрямо времето _разпиляват_ себе си — и с това неусетно пропиляват живота си — не са подходили към него и към себе си като _„цялост към цялост“_, а значи са се отнасяли или прекалено разсъдъчно, или изключително емоционално, или по друг начин: към _себе си_, а значи и към времето. За всичките си несполуки и провали не можем да виним „времето“ или някакъв негов корелат, а само _себе си_: защото _това и наше време_ е станало _такова_ само по себе си, а единствено заради _нас (аз, ти, той…)_, които сме реагирали спрямо него така, а не другояче.
	Бергсон, изхождайки от затрудненията, за които стана дума по-горе, предлага изход, а именно
C>
	„… посредством едно интуитивно усилие предварително да се поместим в конкретното протичане на траенето… Интуицията за нашето траене — далеч от това да ни остави в неизвестност в пустотата, както би направил честият анализ — ни свързва с цял един поток от траения, който трябва да се опитаме да следваме или надолу, или нагоре: и в двата случая можем безкрайно да разширяваме съзнанието си благодарение на едно все по-рязко усилие и да трансцендираме себе си. В първия вървим към едно все по-разкъсано траене, чиито трептения, по-бързи от нашите, разделят простото ни усещане и превръщат качеството му в количество: на предела би било хомогенното, чисто повторение, с което ще определим материалността. Вървейки в другата посока, достигаме до траене, което се обтяга, свива, интензифицира себе си все повече и повече: накрая то вероятно достига вечността. Това вече не е понятийна мъртва вечност, а една жива вечност. Това е жизнена, а следователно и подвижна вечност, в която нашето траене би намерило себе си в нас като вибрации на светлината, и която би била втвърдяване на всяко траене, както материалността е разпръскване на последното.“
C$
	Доверяването на интуицията, за което тук става дума, е пътят, по който трябва да вървим — ако искаме да постигнем разбиране, непосредствено присъединяващо ни към действителното естество на времето и живота, а също — това е особено важно — разбиране, чиято яснота води до много и твърде значими

#	практически следствия

	Човешкият живот би бил невъзможен ако на човека не беше дадено _интуитивното прозрение_ за неговото вътрешно естество, намиращо се в някакво тайнствено отношение и _съответствие_ с времето. Проникването в тайната на времето не може да не доведе паралелно на това до изнамирането на „средствата“ за _справяне_ с иначе „всичко изяждащото време“, т.е. до изкристализирането на някои подобаващи „практически предписания“, които разбиращите времето спазват всекидневно. Но за това особено е предназначена цялата книга, затова тук едва ли нещо може да бъде казано по-конкретно.
	За да стигнем до желаното в едно такова нелеко изследване, трябва да сме наясно със задачата си. Може да се каже, че я виждам в следното: _проясняване_ на първоначалната интуиция, превръщането й в релефна, пъстра, обемна, _пластична_, ясно очертана, „зрима“, отстраняване на напластяванията, на „плесента“, дължаща се на предразсъдъци, недообмислени преценки, умозрителни, прибързани, недоосъзнати в техния корен и основания илюзиорни мнения и изкуствени, безжизнени _уверености_, поглеждане с чист поглед на това, което е, такова, каквото то _наистина_ е… Това са целите, които си поставя настоящето изследване, построено върху едно естествено интуитивно усилие. Надявам се на благосклонността на търсещия истината читател, който е склонен да извинява някои разминавания с това, което е очаквал предварително. Трябва заедно да разберем следното и да му бъдем верни докрай: всъщност онова, което правим в своето всекидневие, загрижени да не пресекнат, да не бъдат „затлачени“, а да останат чисти и бистри _изворите на живота_ ни, ще бъде автентичния смисъл на нашето усилие.

>	Част II: Времето „в“ мен

>>	3. Пътят като символ

	__3.1. Животът е пътуване. 3.2. Времето, отредено за земен живот. 3.3. Екзистенциалните измерения на „битието-сега“. 3.4. Път към неизвестното. 3.5. Лична „одисея“. 3.6. Ситуацията „избор на път“. 3.7. „Кръстопътищата“, ситуирани в нашето съзнание. 3.8. Мисленето ни пренася в бъдещето. 3.9. Миналото иска да определя бъдещето. 3.10. „Вървенето напред“. 3.11. „Станалото — станало, не може да се върне“. 3.12. Уповаването на съзнаването. 3.13. Човекът и човешкото__
	Човешката представа за _път_, по който уверено или със съмнения вървим, непосредствено възниква от интуициите за време и живот. Затова нека й отделим дължимото внимание; тя е изпълнена с пребогат смисъл, за който е полезно да си дадем отчет, да го „включим в сметките си“.
	Всеки един от нас така или иначе е _пътник_, следващ _своя_ път. Защото, ясно е,

#	животът е пътуване

	„нанякъде“, в този смисъл ние сме „пътешественици“, лутащи се из полето на живота. Така нареченото _поле_ (или „пространство“) на живота е „мястото“, в което ние проправяме своя пътека — или пък се присъединяваме към вървящите по отдавна проправен, утъпкан от мнозина и широк път. От друга страна _времето, отредено за земен живот_, ние употребяваме за вървене по някакви пътища, за отдих и почивка от време на време „под някоя сянка“(или пък задоволявайки _жаждата_ си — като пием „от водата на някой извор“), а също и за мъчителни съмнения и колебания — когато сме стигнали до _кръстопът_, на който или няма „пътни знаци“ и посоки, или пък дори и не срещаме други пътници, връщащи се „оттам, накъдето сме се запътили“. Ако разберем човешката представа за _път_, ние можем да се изпълним със съзнание за смисъла на неуморното вървене по кръстосващи се и пресичащи се пътища — не толкова в пространството, а най-вече „във“ времето — наричано _живот_, човешки живот. В този смисъл пътят е представа-{e}символ{/e}, обединяваща в себе си много и значими измерения на _човешкото битие_, вкоренени дълбоко и „заложени“ в нас. Тези

#	екзистенциални измерения на „битието-сега“,

	дълбоко свързано с „битието-тук“, са темата на всяко вникване в символа на _пътя_. От нас се иска _вглъбяване_ в нея — за да почерпим сила и вдъхновение, така потребни ни във все пак уморителното вървене по толкова много добре познати и в същото време _неведоми_ пътища, за които усещаме, че са неизвървяни от нас самите, от всеки един поотделно.
	В един момент разбираме, че сме в _началото_ на този конкретен, оттук започващ път, който някога ще ни изведе в _неизвестното_. Дотук _сега_ ни е довел пътят, по който сме вървели доскоро, за който също предварително не сме знаели къде ще ни изведе и _кога_ ще свърши, ще се „прелее“ в друг, засега неизвървян път. Не са интересни толкова особеностите на пътя (тесен, широк, прав, гладък, каменист, „селски“, „царски“ и пр. ли е той), важна е _посоката_, а също и времето, необходимо ни за да го избродим. Тези, които се влияят от това _утъпкан_ ли е пътят (а забравят за това накъде води!), не избират своя път според „същината на работата“, а по случаен признак — казано е, че посоката определя най-важното в пътя. Най-добри са пътищата, които _пряко_ водят към своята цел — дори и да са съвсем неудобни за вървене; а хубавото им е това, че _пестят_ време. От друга страна всеки път е проправян някога от „първи пешеходци“, тръгнали случайно или неслучайно _нанякъде_, а след това последвани от някой друг или от мнозина. Ние използваме обикновено „готовите“, дадените ни наготово пътища — за да не губим излишно време в проправянето на нов, който (ако е добър) отдавна щеше да бъде прокаран от някой. Дали това съображение не е причина „да не ни излизат сметките“ с времето е отделен въпрос, на който засега не можем да отговорим.
	Изглежда, че пътят съществува заради пътниците също дотолкова, доколкото и пътниците съществуват заради пътя, те са неразделни. Затова _изоставеният_ път е прекалено тъжна гледка пред очите на случайно (или „закономерно“) минаващия или заблудил се пътник — който бързо тръгва нанякъде — за да избяга вероятно от изведнъж овладялата го печал и меланхолия. Има странни пътници, които бродят напосоки в пространството между пътищата, осеяно с безброй _пътеки_, направени вероятно от такива като тях или пък от заблудили се, но търсещи _своя_ път (впрочем, по пътя или по пътеки е по-интересно да се върви?). Защо го правят, за тях не съществува ли „пътят, по който _всички_ вървят“? Може би тези _странници_ нямат друг избор: за тях вероятно е непоносима _тълпата_, която уверено и без съмнения върви по _гладкия_ път. В същото време, ясно е, всеки от „заедновървящите“ е неспособен да понесе самотното вървене по някакъв едва-едва забележим път в същата степен както странникът-самотник не може да понася компанията на някаква неизвестно защо така _уверена_ върволица от пътуващи към _непонятното_. Нека добавя е това, че всеки път, на който сме в началото, е

#	път към неизвестното

	познати ни са само пътищата, по които се _връщаме_, а не тези, по които за „първи път“ поемаме нанякъде. Но и това е относително: връщането е чиста загуба на време и рядко се „практикува“, най-често извървяваме докрай, до „ново начало“ погрешно избрания път, а тези, които идат по него срещу нас, също не са връщащи се, тяхната посока просто е различна. Но те все пак са изминали това разстояние, което ни предстои. Затова, срещайки по своя път такива „връщащи“ се (от наша позиция) хора, ние старателно се вглеждаме в лицата им с надеждата да разберем струва ли си изобщо да се върви нататък, няма ли да е напразно вървенето, което ни предстои и което едва сме започнали — а също и дали ще ни стигнат _силите_ да извървим неизвестните, възможно изтощителни пространства и разстояния. Във всеки момент на своето пътуване изпитваме неувереност и колебания, подхранвани тъкмо от гледката на „идещите _срещу_ нас“: защо например те „бягат“ и „напускат“ онова, към което ние сме се насочили и се стремим; как така за нас е привлекателно онова, което за тях е нещо, което е за предпочитане да си „по-далеч от него“; има ли смисъл изобщо да се върви нататък, където други са били, но не са пожелали да останат; не е ли по-правилно наникъде да не вървиш щом като гледката на „щъкащите“ натук-натам пътници е така тъжна, навява усещане за абсурд и т.н. Но пътешествията ни — и във времето, и в пространството — така или иначе са наша

#	лична одисея,

	която предприемаме на свой риск и отговорност. По нейните пътища ни очакват _изпитанията_, вероятно търсени от нас самите без да знаем защо, _лутанията_ и изморителните „изкачвания“, срещите с непознати хора със сходна на нашата съдба, желани и нежелани преживявания и съ{e}бития{/e}, случки и преживелици, изкушенията и неочакваните беди, радости и тревоги, без които животът едва ли си заслужава усилието. Едва ли има пътища, за които е възможно предварително да знаем къде извеждат и особено какво ни чака по тях, всеки път е път към неизвестното, което тайнствено и магнетично ни привлича. Едно поне е сигурното: пътуващите са „по-важни“ от пътя, без тях пътят ще запустее и скоро ще престане да е път, ще загуби „очертанията“ си и дори посоката (посоката я даваме ние, щом тя изгуби за нас привлекателността си, и пътят умира), пътищата са „живи“ докато по тях бродят живи хора, а след това и те умират — подобно на нас, хората. Всяка одисея, подобно на оная, първата, „одисеята на… Одисей“, крие в себе си елемент на безнадеждност, който обаче не бива да ни завладее — ако надеждата умре… „и ние ще легнем на пътя да умираме“, но до този страшен момент „щъкаме“, какво друго да правим; и ако „одисеята на Одисей“ свършва щастливо, то финалът на нашата е „нещо, за което предпочитаме да не мислим“ (смъртта), но точно затова са интересни и привлекателни тъкмо „спирките“, „междинните цели“ и „станции“, където се намира онова, заради което изобщо вървим и т.н. Ето че „пристигнахме“ до най-главното, от което зависи всичко останало, а именно

#	ситуацията „избор на път“

	(или _„избор на пътя“_), свеждаща се до онова, което правим, намирайки се на _кръстопът_ — или изобщо в _началото_ на всички пътища.
	Много често или почти непрекъснато се намираме в такава ситуация на _избор_. Нашето всекидневие не е само всеотдайно вървене по някакъв — „какъвто и да е“ — път, но е и спиране, „оглеждане“, търсене на посока и сверяване на посоките, без което вървенето — което наистина не е „цел сама по себе си“ в своята мнима безкрайност води до безсмислие, абсурд. Всяко спиране — а именно спиранията _структурират_ нашия път и всекидневието ни — поставя така или иначе коренния въпрос за пътя: дали да продължа по „до{e}сега{/e}шния“ или да „свърна“ по първия предстоящ и пресечен път? Кръстопътят — символът, представящ нагледно _човешкия избор_ на път — какво означава той? Разбираме ли точно какво е __кръстопътят__? Защо е едновременно и _„кръст-“_, и _„-път“_? Дали не се намеква, че „кръстопътят“ е _„кръстът“_, който носим в себе си по своя път? (Казват, че осъдените на разпъване на кръст сами носели кръста, на който трябвало да ги разпъват, а той не е бил, съвсем не е бил лек. Спомняме си и това, че „другите“, наблюдаващите движението към нечия _Голгота_, били заети с това да ги плюят, да ги замерят с камъни и да ги обиждат…) Това, че кръстът носи в себе си и означава четирите посоки на света — нима това не е изпълнено с пребогат смисъл? Можем ли да дадем свой отговор на тези въпроси, можем ли да разберем изчерпателно символа на кръстопътя, който крие в себе си _истината_ на пътя?
	Ясно е обаче, че тук става дума за

#	„кръстопътищата“, ситуирани в нашето съзнание,

	не за някакви други. Какво става на тези именно кръстопътища, на които всекидневно „стоим“ — или до които неизбежно стигаме? Нали ги носим винаги със себе си — и затова може би сме така често изправени пред тях в размисъл, дълбок или не толкова, а понякога изобщо не ги забелязваме — възможно ли е да не ги разбираме? Ако е вярно последното, то това значи че сме попаднали под властта на нагласата „просто да вървиш, накъдето и да е“, която не може да значи друго освен _бягство_ — може би от… себе си? Помага ли мисленето на кръстопътя, може ли да помогне някому? Как да разберем тази възможност: _замислен_, в размисъл отправен в „чезнещата перспектива“ на пътища, събрани тук, на „ето този“ кръстопът, „вдълбан“ _сега_ в моето съзнание?
	_Мислейки_ „на кръстопътя“, върху нас се стоварват всички пътища с цялата си тежест, всички посоки с абсолютната си неизбродимост, всяко възможно пътешествие, което човек изобщо може да предприеме. Ето оттук вероятно иде асоциацията с „тежък кръст“, влизаща органично в символа на кръстопътя. Вървенето по един път е _действие_ и практическо _дело_, там липсва раздвоението, преживявано на кръстопътя, там ни разяжда само съмнението относно _посоката_ и умората, свързана с разхода на физически и душевни сили. Мисленето обаче е отправяне едновременно по всички възможни (мними или реални) пътища, при това без видимо да сме „мръднали“ от мястото си. Мисленето от друга страна е особено, кардинално различно движение, което _извървява_ (опитва се да извърви) и премине през цялата _„мрежа“_ от пътища, ситуирани в нашето съзнание. С други думи казано, мисленето ни позволява да извървим по магически начин _всички_ пътища, без да сме тръгнали в действителност и „реално“ по нито един от тях. (Оставям настрана въпроса за това кое е „реално“ и „действително“ и кое не е!) В този смисъл мисленето ни спестява неприятните случаи да губим време, връщайки се разочаровани от пътешествия, които са се оказали излишно движение по „задънени улици“ или коварни лабиринти, т.е. пътешествия, които изобщо не е трябвало да предприемаме. Мисленето ни ориентира под формата на _проект_ за това какво е _възможно_ да ни чака по пътя и особено на неговия край, макар че това ориентиране няма непосредствеността и пълнотата на действителното _„виждане“_ и „сблъскване“ с изненадите и изпитанията, които ни чакат, които са „разпръснати“ по всеки път. Стоейки на кръстопътя, ние точно това правим: „вървим“, движейки се обаче по „вериги от предположения“, и се опитваме чрез въображението си да си представим „разгърнатата ситуация“ на реалното вървене с всичките му „перипетии“, неизвестности, събития и пр. Тук изпъкват поне два момента:

#	мисленето ни пренася в бъдещето

	като _проект_ или „план“, но, от друга страна погледнато, това пренасяне не е така _„наситено“_ с непосредственост и пълнота, каквито има практическото вървене по прашния, огрят от слънцето и водещ към хоризонта път. За да решим въпроса за смисъла на това мнимо вървене чрез мисълта по някой „неизвървян“ път трябва да прозрем скритото в така нареченото пред-{e}ставяне{/e} (пред-ставане!) на всичко, което искаме и може да видим ако сме там, на самия прострял се пред нас път.
	_Пред-става_, както сочи самата дума, е нещо, което имаме, с което разполагаме _преди_ да е _станало_ онова, което се мъчим да си представим: {e}пред{/e}-ставим. Пълната форма на тази дума е, вероятно, „пред-ставане“, станала после „пред-ставяне“, „пред-става“. Щом има пред-стави, прехвърлящи ни в _бъдещето_ „преди то още да е станало“ (когато стане, то вече не е бъдеще!) или дори „преди да е имало намерение изобщо да стане“, то кое тогава е _„след-става“_? Станало е нещо, ние сме били там, участвали сме, правили сме го, а _след_ това имаме в спомена си „_следа_“ за станалото, т.е. тъкмо „{e}след{/e}-става“, която неточно обикновено наричат… „представа“(!). Понеже липсва дума, условно тук предложена като „след-става“, и в двата случая употребяваме думата „представа“, което, видя се, не е съвсем коректно, по-точно е съвсем некоректно. Приемането, че съществуват „два рода представи“ — за _вече станали_ неща и събития, които помним (спомени) и за предстоящи неща и събития, които чрез мисълта и особено фантазията ни се налага да _предугаждаме_ — „спасява“ отчасти положението, въпреки че не решава проблема. Съществуват, значи, _минали_ събития, закрепявани за съзнанието в спомена, и _бъдещи_ събития, в които се пренасяме напред в биващото, но „нестанало“ — и това е основата на представянето. Пита се, _откъде_ нашето съзнание „взема материал“ за образуването на своите представи? Коя е основата, от която израстват така разнообразните ни представи за _бъдещето_, т.е. за онова, което _не е_, но _ще_ или трябва _да бъде_? Ясно откъде, от _миналото_, затова можем да кажем, че

#	миналото иска да определя бъдещето

	поне в сферата на съзнанието (представянето), а оттук — и в сферата на „реалното _ставане_“ на живота. Какво следва от това?
	Представата ни пренася в бъдещето на основата на миналото, на _„вече-билото“_, закрепено в спомена и паметта. Представяйки си (мислено) един път, нашето съзнание се опира на _вече_ и _някога_ преди това извървяни пътища, комбинирайки избрани от него детайли и фрагменти и „конструирайки“ един път, по който не сме вървели и вероятно никога не ще вървим (а не вървим ли винаги само по такива пътища, които преди това са били проправени само в съзнанието, а след това от него „са се разпрострели“ и по белия свят?!). Обремененото от миналото съзнание по този начин строи нездрав мост към бъдещето, което не трябва да зависи от нашите „след-стави“ за него, а само от „пред-ставите“ ни. Всеки път е различен от всички останали най-вече по _посоката_ си: глупаво е да се прекарват паралелни пътища, водещи в една и съща посока. Пътищата, както разбираме всички, се различават по посоките и целите, които преследват, но също и по особеностите на „терена“, които (макар че не са кой знае колко съществени) също предполагат съответните различия. Но дори и пътищата да не бяха така различни, то нали самото вървене е поредица от „уникални актове“, разгръщащи се във времето, нали то е „веднъж ставащо“, _сега_ и _никога_ повече разгръщащо се, невъзвратимо и затова непредставимо, несъпоставимо и дори несравнимо? Тази уникалност на поредицата от стъпки и крачки, всяка от които _става_ само в този момент, не буди никакво съмнение и се приема без затруднение. Това е така защото вървенето се „разполага“ не толкова по пътя, колкото „във времето“, което го прави именно _неповторимо_, само _сега ставащо_, осъществяващо се в една конкретна последователност и подвижност, която замира след реалния акт на правене на „тази“ крачка, а след това на друга и т.н. Как тогава да си представя нещо, което _никога_ досега не е ставало и само вероятно _предстои_ да стане? (Но ще стане само ако _поискам_ да го предизвикам, да му дам живот и битие, да го сътворя, „извиквайки“ го от съзнанието си и „давайки му път“ в практическото „извън мен“?!) Не мога да пренасям особености на вече станали събития върху други — още не станали, а също и такива, които може и да не станат изобщо или в едно близко бъдеще. Основната пречка пред такова _„пренасяне“_ е тъкмо уникалността и неповторимостта на разгръщащото се събитие, което никога повече няма да се повтори — нека да подчертая това още веднъж. Тук става дума за нещо твърде значимо и съществено: не трябва да смесваме безразборно „ставане в съзнанието“ и „ставане извън съзнанието“, „илюзия“ и „действителност“, „възможност“ с „необходимост“, „посредствено“ (опосредено) съзнание и представа с непосредственото съзнаване на _„ето-сега“_ ставащото събитие, което се съзнава, че може да стане само веднъж и т.н. Това, че съзнание и действителност в непосредствено ставащия жив акт са неразчленими и взаимно се предполагат, не ми дава правото на основата на едното (съзнание) да предпоставям другото (външно битие) — при това в едно друго време, в което първата неразделност вече принадлежи единствено на паметта, но не и на актуалността. Между _„вътрешно“_ и _„външно“_ съществува ясно очертана граница, която не можем да преминаваме произволно: времето със своите само веднъж ставащи или протичащи мигове категорично ни забранява престъпването на посочената граница, смесването на ставанията и техните последователности, подмяната на външното битие със забягващото напред съзнаване. Казваме често

#	„станалото — станало, не може да се върне“

	или пък _„Казана дума — хвърлен камък“_, но при представянето става нещо друго, не обаче _действителното_ (от _действие_) събитие в неговата жива „процесуалност“ или разгръщане, което преди да е станало непълноценно си представяме. _Ставането_ е развиващ се пред очите ни акт, в който сме въвлечени и активно участваме, представата за нещо предстоящо, изградена на основата на спомена за отдавна станали и „изчезнали в небитието“ неща, е само представа, т.е.конструкция на мисълта, която борави и оперира с устойчиви, нетечащи, непроменливи, неизменни структури и образувания. Действителното в представата е само _съзнаването_ като проява на битие, но не като действие, което ме ангажира изцяло, не като „външна практика“ (друга форма на битийстване), а между двете има точно фиксирана граница. Едното е само _желано_ и дори „предвкусвано“, докато другото е _сбъдване_ (или несбъдване) на желаното, върху което обаче влияят и други фактори (не само нашето искане и копнеж) — и това винаги трябва да се има предвид. Вярно е, че и мисленето е битие, не само „действителното ставане“ във външната дейност, но на човека не е дадено „светкавично“ да превръща желаното в действително, мисълта си в „непосредствено налично битие“, проектите си във външна реалност и т.н. — последното, ясно, е качество на безкрайно по-мощна от човека реалност (Бог), то затова не е по силите на човека. Следователно

#	уповаването на представянето и съзнаването

	при игнориране на границата между вътрешно и външно води до това, че ние си мислим, че нищо повече от това, което _вече_ ни се е случвало, няма и не може да ни се случи, но това не е така: по всеки път ни дебнат изненади и изпитания, ако ги нямаше, струваше ли си да предприемаме изобщо пътешествия, да поемаме по _нов_ път, да правим крачки към _неизвестното?_ Рамката на _вече станалото_, известното, преживяното, случилото се и пр., в която е оковано мисленето, бива разчупена без остатък от изпъстреното с изненади, новост, неочакваност и неизвестности _„реално ставане“_, което едва ли можем да предположим, основавайки се на отдавна минал опит. Повтарям, все още е открит въпроса за това кое е _„по-реално“_ — вътрешното или външно ставане, мисленето или сетивната дейност, съзнаването или „правенето“ като „физическа практика“; но границата между двете трябва винаги да се има предвид, ако я заличим, настъпва хаос, тогава „всичко е възможно“ и… „нищо не е възможно“! Същото се отнася и за границите между минало, настояще и бъдеще. Също както при играта на покер, например, ако залагаме на вече случили ни се и на тази основа _очаквани_ фигури, гарантирано губим и се проваляме — понеже изключваме неочакваността, _играта_ на случая, „късмета“, изненадата — така също и неизбежно се проваляме и при залагането на представата за _неизвървян_ път, изградена на основата на вече извървяни и затова познати пътища. Ето защо е коварно да се опираме на „след-стави“, а не на истински „представи“, ето защо не бива да ги смесваме; това е многозначително!. Общата представа за път никога не може да улови _уникалното_, неповторимото и веднъж станалото (особено пък онова, което ще стане в едно ново бъдеще, което изцяло зависи от нас самите) тъкмо във вървенето, в непосредственото разгръщане на ставането именно _сега_, а не някога и изобщо. От друга страна

#	човекът и човешкото

	са символи на една безкрайно _динамична реалност_ (а това сме „самите ние“, тези, на които сега или някога нещо се случва!), която никога не е равна на самата себе си (една и съща, неизменна, застинала, тъждествена винаги на себе си). Това още повече отдалечава представата и мисълта (или поне определен род представи и мисли: тези, които разчитат само на миналото!) от реалното и живота, от това, което __е__ и каквото __е__: __сега, в този момент — и никога повече__. Затова времето, по тайнствен начин свързано и дори произлизащо от една такава кипяща от живот и динамика реалност — __субективността, човекът__ — е така изплъзващо се на разбирането, е така подвижно и вечно течащо, неуморно в изменчивото си съществуване, не знаещо покоя и обездвижеността. Излиза, че съотнасянето с времето, което всъщност търсим непрекъснато, не е друго, а опит за _съотнасяне_ със __самите себе си__, тоест за _саморазбиране_ и дори за самосъзнание, за „самопознание“. Вникналият във вътрешната същина на времето е наясно със себе си, той за себе си вече не е една непонятна тайна, от която зависят всички други тайни; такъв човек е придобил увереност и доверие в себе си, някакво гордо „самодоволство“ от себе си, което поставя всяко нещо на неговото място. Не е ли „закопан“ тук корена на човешкото _достойнство_?
	Но това е цел, към която водят не всички, а само някои пътища. Как да ги открием? Кой е пътят, който ще ни заведе при __желаното__, до онова, „без което не може“?

>>	4. Решимостта за свобода

	__4.1. Сковаваща нерешителност. 4.2. Своеобразната „оптика“ на виждане. 4.3. Абсолютна гледна точка не съществува. 4.4. Предимствата на младостта. 4.5. Оптимизмът на началото. 4.6. Абсолютно „сигурният“ избор. 4.7. Рискове и възможности за инициатива. 4.8. Пълна увереност в бъдещето. 4.9. Могъщата сила, притегляща ни напред. 4.10. Спонтанен прилив на решителност. 4.11. Избор на самия себе си. 4.12. Изборът на път в своето бъдеще. 4.13. Бъдещето е живот, започнат отначало. 4.14. Пътуване към самия себе си. 4.15. „Да бъдем себе си по най-добрия начин“.__
	Вътрешните дефекти на представянето и представата, обременена от миналото, от вече станалото, за които стана дума (а и други такива могат да се намерят при по-голямо вникване в проблема) са непоправими и неотстраними: непосредственото _ставане_ превъзхожда представянето не само с живост и конкретност, но и и със своята _откритост към бъдещето_, а оттук — както ще видим — и към _свободата_. Същевременно много зависи и от това _как_ си представяме нещо, което _не е_, но по наша преценка трябва _да бъде_; ако съумеем в представите си да уловим хоризонтите на бъдещето (не обаче на… миналото, не като „след-става“), то това вече е истинското предназначение на автентичното представяне. Мислещият автентично свободно се пренася във „всички времена“, той не е слуга на миналото, а е открит най-вече към своите шансове в бъдещето. Обремененият от миналото си обаче не е предразположен към свободата, той мъкне със себе си прекалено тежък товар, който го приковава — заради силата на „тежестта“, вероятно — надолу, към „ниското“ и земята. Отдаденият на бъдещето и скъсалият с миналото си човек в същата степен е отдаден и на свободата — и затова е „при себе си“, при живата си непосредственост, устремена към своето _да бъде_ и готова за неговите предизвикателства, изненади и изпитания. Разбирането на всичко това все още ни предстои, нека да имаме търпението да извървим „отредения“ до него път.
	Стоейки в размисъл на _кръстопътя_, ние интуитивно предчувстваме несъстоятелността на представянето и се овладяваме от неприятното усещане за безсилие. Искаме да изберем по-добрия от многото неизвървяни пътища, но се „улавяме“ в безпомощност, която поражда една

#	сковаваща нерешителност

	и безволие да поема по своя път. Способността ни за избор се оказва парализирана: как да избирам, след като за мен е непостижимо какво ме очаква по всеки от тези разпрострели се пред мен непознати пътища? Как да си пред-ставя предварително още не станали неща и събития, които просто нямат „реално битие“ като външен живот — и които, вероятно, ще се случат само когато _аз самият_ застана лице в лице пред нещо „неведомо“ на някой завой на пътя? Не е ли глупаво да се измъчвам да си представям непълноценно (опитвайки се да си направя „план“ на бъдещето!) своя живот „занапред“ — и така да потъвам все по-дълбоко в своята нерешителност, пораждаща пълно безволие, пасивност, нежелание и неспособност да _реша_ и така да поема по някой път? Какво да правя, какво обикновено правим когато сме застанали на някой кръстопът и сме се преизпълнили с нерешителност накъде да поемем? Не решаваме ли всекидневно тази коварна задача, свързана с потребността да поемем отговорността за своя избор?
	Всичко опира до _посоката_, носеща в себе си целта. Обикновено чакаме и се „оглеждаме“ за да разберем „какво правят другите“, за които като че ли не съществува — поне за момента — подобно раздвоение. Всеки върви нанякъде, а по изражението на лицето му откриваме, че „знае прекрасно“ накъде отива (или поне се представя за уверен в своя път). Изкушението, на което мнозина са вечна жертва, е налице: да тръгна с него или след него, да се овладея от неговата показна увереност, да вървя, _подражавайки_ на други хора. На тази основа възниква „върволицата от вървящи“ по някой път, _тълпата_, подобна на стадото, вървящо след своя водач и доволно от „спойката“, която го прави именно стадо (колектив, „маса“, „единен строй“). Тук се крие разяждащата индивидуалността и отговорността _общност_, която не търпи _различието_ (своя, лично избрания път) и раз-{e}личността{/e}, а толерира само посредствеността. Да вървиш, усещайки „рамото на другия“, което те изпълва с чувството, че „не си сам на пътя“, „сам със своя път“, е вървене, изпълнено със сигурност и лишено от безпокойства,но то означава _отказ от себе си_, превръща те в „продължение“ или „допълнение“ на нечие друго тяло, на едно друго същество — „голямата личност“ на колектива, в който всички са безлични, всички са се отказали от своето лице и от своя път, от пътя, разположен в тяхното лично време, времето на техния _личен живот_. Ако имах много „животи“, то бих могъл по този начин да пожертвам някой (за да „видя“ и да се убедя с очите си как се живее безлично!), но аз имам само _един_ — тогава?
	Другите са именно _други_, не _аз_ и _ти_, а нещо твърде неопределено и аморфно, изцяло безлично. Ако всеки от тях се е отказал от себе си (за да се „слее“ с колектива) и заради уюта на „общото вървене“, то това си е тяхна работа, нека да си бъдат „други“ („общност на другите“), нека вечно да не са _аз_, _ти, той_… Това е техен избор, но той не ме задължава с нищо: аз искам да имам тъкмо _свой_ избор, избор, касаещ _моя_ живот, живота, разположен в отреденото ми време. Следователно това, което превръща човешкото същество (като абстракция и възможност) в _този човек_ или _личност_, е

#	своеобразната „оптика“ на виждане

	и _разбиране_, „гледната точка“ на _самостоятелната индивидуалност_, потопена в _своето_ необратимо-неумолимо течащо време. На „общо вървящите“ гледната точка е „обща“ и само една, което значи, че никой не разполага с нея, „другите“ като други нямат гледна точка, отказали са се от възможността да я имат, да _гледат_ през своите очи и съобразно себе си. Подобна _слепота_ е непростима за „зрящи хора“, всеки от които може да вижда, но се е отказал от това, лишил се е от своя оптика, от _своеобразие на гледането_ — и от самото гледане. (А дали такива хора са се лишили и от _слух_?!) Всеки отговорно вървящ по своя път има, „носи със себе си“ _оригинална_ гледна точка, съобразно която всички посоки могат да бъдат сверявани, а най-вече онази, от която зависи останалото: посоката, сочеща _истината на битието_ (във времето и за човека). Следователно

#	абсолютна гледна точка не съществува

	няма такава „оптика“, съобразно която всички посоки могат да бъдат сверявани, но една да е смятана за „привилегирована“ и „валидна за всички от нас до един“ (та нали ако я имаше, то тогава и _пътища_ изобщо нямаше да има, нали тогава и пътят щеше да е „само един“, т.е. хаосът и лутането щяха да бъдат пълни зад видимия „абсолютен“, но и съвсем „казармен“ __ред__,: безсмислието на всяко вървене „извън строя“ тогава би било наистина пълно?!). Всеки вървящ, запътил се някога нанякъде, носи своя оригинална „оптика“, неповторимо _виждане_ на „световните посоки“, _позиция_, от която той съди, преценява и гледа на движенията около себе си, а също — и най-вече — и на своето лично вървене, на своето отговорно пътуване. Затова неизбежни са споровете между пътниците за това кое е „напред“, кое — „нагоре“, „надолу“, „встрани“, „назад“ и пр., тези спорове нямат край и могат да се приемат като неизбежен спътник на всички човешки „одисеи“ и „върволици“. Следователно никой от самостоятелно вървящите няма предимството да е в „по-изгодна“ позиция от останалите, да ги превъзхожда в нещо, да се представя за по-опитен в „пътешествията“ и в живота изобщо. Дори и времето, което някой е „употребил“ за движение по някакви пътища, („времеви“ или „пространствени“, това е без особено значение), не му дава никакво предимство пред тези, които са _млади_ и едва сега поемат нанякъде. Това непризнаване на _„опитността“_ може да изглежда странно, но парадоксите около тези лутания по безброя пътища, които сме извървели — и още толкова, които ни чакат да извървим — са нещо непредотвратимо и дори естествено. Така е и тук: времето, което някой е „употребил“ за вървене, за „скитания нанякъде“, съвсем не е — само по себе си — някакво същностно предимство пред тези, които не чак толкова като него са се лутали. За това време „опитният“, придобилият своята опитност, всъщност е _остарял_, той значи има „голямо минало зад себе си“, за сметка на което — в същата степен — _бъдещето_ му е… намаляло. (Кое обаче е по-ценното: миналото „зад мен“ или бъдещето _пред мен_?!) Това, че някои глупави хора се гордеят с миналото си (казвайки, например: „Аз съм живял много и много съм препатил!“; „Аз съм жена с минало!“; „Какъв и какво бях аз някога!“ и пр.), което в действителност само е „изяло“ бъдещето им, е показателно за това, че те не разбират какво говорят. Такива хора, изглежда, са склонни да се хвалят с това, с което особено не можеш да се похвалиш — и не можеш да „замажеш“ с думи; от някои неща и за някои неща може само да изпитваме неудобство: едно от тях е че сме… остарели (без особено да сме помъдрели!). Защо никой не казва за себе си, например: „Аз съм изкуфял дъртак!“ или „Живях много, живях дълго, но какво разбрах от живота?!“, но мнозина охотно говорят: „Аз съм опитен, чуйте аз какво ще кажа!“, „Аз съм човек с минало, зад мен стои цяла история!“, „Ние, старите, всичко знаем, но, уви, не можем… почти нищо!“ и пр. Това е така, защото не е важно просто да си правил нещо или да си вървял „много време“ нанякъде (което да е равно на това да си живял), а има смисъл най-вече _накъде_ си вървял, _защо_ си поел нататък, _какво_ си постигнал, особено пък _как_ си живял, _какъв_, накрая, си станал (_„какво е станало от теб“!)_, движейки се без отдих и упорито нататък, към своята цел, „по своята посока“. Затова и старците, употребили целия си живот за пътувания в разните посоки на живота (те затова и имат „богато минало“), нямат никакво предимство пред _младите_, които едва сега тръгват „срещу“ своето _бъдеще_, напротив, сами трябва да съзнаят и признаят факта, че тъкмо заради изразходваното и невъзвратимо време са ощетени най-вече откъм най-ценното: бъдещето. Затова всеки чувства, интуитивно разбира и трябва да има доблестта да признае

#	предимствата на младостта

	определяни от изглеждащия неизчерпаем ресурс на времето, с което младите хора разполагат, а също зависещи и от _силата_, кипящата енергия на младия човек, явяваща се най-значимо жизнено превъзходство (живеейки, ние черпим енергия, сили, а също и изразходваме безценно време, с което в резултат остаряваме, „изхабяваме“ бъдещето си, отреденото ни време, ставаме също слаби и все по-негодни за живота — уви, така е). Следователно онзи, който гордо си позволява да каже: „Идвам оттам, накъдето си се запътил!“, всъщност казва нещо крайно двусмислено, а не точно онова, което си мисли, че казва. На него му се струва, че притежава предимството на _опитността_, но това съзнание мигом се стопява когато (и ако!) разбере, че човек може да бъде опитен във всичко: в _глупостта_, в безсмислените лутания и грешки, в объркаността, в _опорочеността_, объркаността, в обикалянето по омагьосани, връщащи се назад пътища, в „тъпченето“ на едно място, в което на мнозина (без да забележат това!) минава живота им. („Аз съм опитен в… провалите си!“ — как ви звучи това?!) Всичко развалящия разсъдък и тук се опитва да наложи себе си: пред _опитността_ не друго, а тъкмо _„новостта“_ (и младостта!) има безспорно преимущество, но това едва ли някога ще бъде проумяно от някои хора (тук не говоря за мъдрите стари хора, които всичко разбират и признават, които са склонни „да дават път на младите“ и да им се радват че така ентусиазирано вървят по него!). Затова изборът на път и посока е неотменима задача на всички — и за напредналите по някой път, и за намиращите се в самото начало, тук всички сме „равни“ и всички трябва да бъдем еднакво неуверени. Но младите не са овладени особено от съмненията, че избраната посока е „сбъркана“, че не води „доникъде“, у тях все още е жив

#	оптимизмът на началото

	те не познават _примирението_ на края, на което са способни само „истински живелите“. От друга страна това, че някои от вървящите по пътя са _свикнали_ с него (и се чувстват уютно, „безметежно“, „солидарно споделящи отговорността“ и пр.) съвсем не е предимство: защото те един вид са станали _„привързани“_само към една посока, несвободни, нямащи решителността да сменят посоката и да се откажат от извървяното — което наистина е чиста загуба на време, но същевременно пък прояснява погледа, помага ни да виждаме по-ясно нещата в истинската им светлина. В другия случай намиращите се в някое начало се чувстват в по-изгодна позиция — въпреки че са по-неуверени. На тях им остава само да се осланят на своята интуиция, на порива на собствената жизненост, която безпогрешно им показва _техния_ път — и на основата на дълбоките вътрешни ресурси на личността (дарби, способности, предразположености, искания, воля и пр.) уверено, с настроение и вдъхновение да поемат към своето бъдеще. Тук особено важна е _отдадеността_ на своя, истинския и така силно жадуван път — „пътя, за който, изглежда, съм роден“. Изборът на път е дело на интуицията, „даваща криле“ на волята, интуицията, която съкрушава разяждащите душата съмнения и особено _нерешителността_, подхранвана от винаги неуспешните опити за „разсъдливо“ и дори „рационално-представно“ избиране (при което никога „сметките не излизат“). Обикновено сме склонни да си мислим, че ако можехме да заложим на

#	„абсолютно сигурния избор“, произтичащ от знанието

	на онова, което ни „чака“ по пътя, то едва тогава бихме се почувствали „напълно свободни“ от _усещането за неувереност_, от време на време преминаващо в съзнание за безнадеждност. Тази нагласа обаче се оказва — в светлината на казаното — напълно безпочвена, настроеността към „абсолютната сигурност“ е илюзия на разсъдъка, която не издържа и най-елементарна проверка. (Не може всичко да се… „изчисли“ в едно бъдеще, бъдещето не може да се планира, то зависи от фактори, които не зависят от нас, налице е „преплитане“ на условия, което не може да се предвиди и пр.) Ето една възможност за показване на илюзорността на „винаги кривите“ сметки на разсъдъка относно „подредбата“ на един живот и на едно бъдеще. Очакващия _сигурност_ и „опознати възможности“ си мисли, че _знае_ какво ще се случи по пътя, какво „там го чака“ — чака човека, „разсъдливо избрал своя път“ и разсъдливо вървящ по него, потискайки всички съмнения; но _очакващото_ ме по пътя е нещо, което не е „готово“ до моята поява „там“, при това в съответното време, то е нещо, в което аз също съм призван да взема _участие_, дори да го „извикам към живот“, да му придам непосредствено битие, просто казано, да го _направя_; следователно „сигурното очакване“ не е друго освен израз на недоверие, подценяване и елиминиране на _вървящия_ — от неговия път, пътя в _неговото_ бъдеще. Но „изваждането“ на човека от неговото бъдеще всъщност води до абсолютна несигурност, т.е. до точно обратното на очакваното (нещо ще стане само ако аз съм там и аз го направя, без мен „всичко е възможно“, „няма нищо сигурно“ и пр.; нали ако мен ме няма в… моето бъдеще, то тогава наистина всичко може да се случи (но и тогава всичко ми е изцяло безразлично!), нали върху мен се крепи моето относително сигурно — защото зависи и от мен — бъдеще, а не върху неизвестно какво. Тогава откъде ще се вземе „абсолютната сигурност“ на знанието, което е извадило от бъдещето ми единственото нещо, което (ако не може да се знае) поне може да се чувства непосредствено, а именно — _аз самият_, мене, моята субективност? Разсъдъкът е безсилен пред живота и ако има чест, то трябва да занемее — и да престане да се меси в неща, които не разбира, които не са „негова работа“ (Кант, който доказа защо това е така, нима е съвсем забравен?!)…
	И така, знанието се опитва въпреки всичко да надмогне и унищожи _свободата_ на избиращия със съпровождащите я

#	рискове и възможности за инициатива

	безпокойства и изпитания, надежди и изненади, а това е удобно тъкмо за „разсъдливите“, които не разбират и се плашат от _неочакваността_ (а тя е истинския „привкус“ на свободата за всеотдайно обичащите я, за влюбените в нея). Ясно е, че в гърдите на тези последните се надига мощно неприемане на идеала на такава „регулирана“ и прекомерно сигурна в себе си, „знаеща“ бъдещето си и самонадеяна „свобода“ — свобода, доближаваща се по естеството си до _несвободата_, която носи в себе си още по-кардинално усещане за празнота и неудовлетвореност, а също и несигурност. (Затова, впрочем, вярващите в _съдбата_ — а не в свободата — са така неуверени в себе си, затова тяхното бъдеще, като независещо от тях самите, е обвито в абсолютна непроницаемост, в един мрак, в който не се вижда никаква светлинка; как да разчитам повече на това, което „ще ми кажат картите“ или… утайката от кафе, отколкото на… самия себе си?!) Стремейки се да добием

#	пълна увереност в бъдещето си

	на почвата на знанието и на отказа от свободата (на рационалното „подреждане“ и „регулиране“ на живота си), ние постигаме точно обратното на желаното: постигаме абсолютна неувереност, несигурността като такава, безпомощността пред едно бъдеще, което не зависи от нас самите, а от неизвестно кой и какво. Коварното при това е, че само си мислим, че желаем подобна пълна увереност в бъдещето, докато в същото време (и без да знаем това!) _душата_ ни като цяло — с изключение на своеволния разсъдък — съвсем не я желае и приема, упорито се съпротивлява и не желае да я направи свой „жизнен модус“, разбирайки и предусещайки някаква страшна заплаха за себе си, за своята _суверенност_ и свобода. Дори и ако разсъдъкът е успял да стане господар и тиранин на една душа, то останалите душевни сили (чувство, воля, интуиция, въображение, безсъзнателните копнежи…) трудно могат да се примирят с подчиненото си положение и с незачитането си, поради което отмъщават на разсъдъка — и така предизвикват все по-овладяващото душата чувство на неудовлетвореност, празнота и несигурност. Затова тази така наречена абсолютна увереност на съзнанието и разсъдъка — формиращи „точната пред-става“ за _неотклонен_ път в бъдещето — се оказва абсолютно фиктивна и непостижима, а нейната „обективност“ (като лишеност от пълноценна субективна увереност на цялата душа и личност) всъщност е _празнота_, „дупка“ в празното, тъмнина в мрака и пр. В същото време ние даже в излишък притежаваме — на почвата на интуицията и вярата — необходимата ни субективна увереност, позволяваща ни да вървим по _избрания път_ без непрекъснато да се оглеждаме във всички посоки (с надеждата да видим и намерим „по-добрата“, „вярната“, „истинската“, „правилната“ и пр.). Интуитивно увереният пътник (на който не са нужни „доказателства“ и „убеждавания“) никога не може да бъде разколебан от някакви епизодично и случайно появяващи се в съзнанието „съображения“ и мисли, опитващи се да го обезсърчат или обезнадеждят (казах, че „разсъдливо“ съвсем не може да се върви напред, по този начин може само да се стои „насред пътя“: когато са ни овладели непоносими раздвоения, пълна неувереност и невъзможност да се направи и една стъпка, когато е настъпила „парализа“ на съзнанието и волята). Но чувстващият със сърцето си _верността на посоката_ усеща в себе си

#	могъщата сила, притегляща ни напред

	към някаква крайна цел, за която изобщо служи нашето бъдеще, а също и непрекъснатото усилие, наричано живот. Тази сила _извира_ от дълбините на сърцето и душата ни, тя не се влияе от вечно разколебания, раздвоен разсъдък и от съответстващото му аморфно, а също и _нещастно_ съзнание. Знаенето на една пораждана в пределите на това съзнание и предпоставяна съзнателно-разсъдъчна цел игнорира структурирането на нашите пътища съобразно опита на _„актуалното вървене“_, на действителното движение в поредицата от мигове, в които тъкмо неочакваното и спонтанно възникващото стимулира свободата и решителността ни. Само така се появява и укрепва усещането, че не сме жертва на времето, а че разполагаме непосредствено с него, т.е. че то е _наше_ — и не е извън нас. Това е така, защото непосредствено _преживяното_, почувстваното, разбраното и почерпаното от живота в неотделимата от него времевост, добитото в изпитания и рискове, в които си бил _сам_ и си могъл да разчиташ единствено на себе си, е именно _личностното и личното_ — и в този смисъл е нещо, което не може да бъде заменено от нещо друго; затова последното навеки превъзхожда всичко останало, в това число (и особено) построенията на голия разсъдък, изхождащ единствено от самия себе си, от своята ограниченост, от своята (на тази основа пораждана) неадекватност спрямо живота, която с право може да се нарече _жизнена непълноценност_. Горко на човека, който е решил да се „оправя“ в живота си само чрез разсъдък, който гледа на живота си „разсъдливо“ — такъв не ще узнае никога що е блаженство, радост и удовлетворение; той ще изстрада жестоко това, че е подценил своята _цялост_, сиреч _себе си_ — като едно неоценимо богатство от сила и възможности…
	И така, за да не бъде стоенето ни на кръстопътя вечно и безкрайно — поради неизбежната раздвоеност и нерешителност на _пресметливото_ избиране на път — ние изведнъж се овладяваме от

#	спонтанен прилив на решителност

	побеждаваща всички разсъдъчни съображения и мотиви, и тръгваме натам, накъдето _цялата_ ни същност иска и се стреми — а не само една привилегирована част от нея. Оставяме се на силата, извираща от дълбините на собствената ни същина, на _могъщия импулс на живота_, който единствен има правото да ни води по пътя, осеян с изпитания, възможни провали, рискове, стремежи и безнадеждност — но в същото време и път, който за мен е _единствено възможния_: тъкмо заради свободата ми, пораждаща моята съдба. Всичко на този свят можем да избираме, а най-вече трябва да изберем _себе си_ (и това е изборът, който всекидневно правим и препотвърждаваме, въобразявайки си, че избираме нещо друго, „това и това“, някакви „близки цели“); изборът на себе си е избор, от който никога не можем да се откажем и който е в основата на всичките ни решения и конкретни стъпки. Решителността, за която тук става дума, е разбираема в своята спонтанност единствено като

#	избор на самия себе си

	от който зависи бъдещето ни, моето _да бъде_, което аз чрез него предопределям за „много време“ напред. Когато сме решителни по този спонтанен и отговарящ на нас самите начин, ние сме най-близо до себе си, най-пълно съответстваме на себе си. А когато сме раздвоени и нерешителни, когато сме объркани, ние по незнаен начин сме се откъснали от себе си, „изневерили“ сме на своята най-дълбинна основа, влезли сме в неотстранимо противоречие с това, което всъщност сме — и което искаме да бъдем в най-съкровените си жизнени корени. От друга страна — и това трябва до се подчертае особено — „свръхразсъдъчния“, спонтанен избор на бъдеще, отговарящ на нашата _човешка цялост_, точно съответства на решителния избор на себе си, който незабележимо и всеки миг правим. Изборът на _жизнена перспектива_, в която ще се „разположи“ _този_ човек като „такъв“ или „някакъв друг“, е _избор на бъдеще_ — на бъдещето като основна градивна детерминанта на живота, на бъдещето като фундаментален _„екзистенциал“_ на човешкото битие. Избирайки себе си и правейки решителна крачка към своето бъдеще, ние избираме възможността да бъдем точно „такива“, а не „някакви други“ — нерешителни, осланящи се на едностранчивия си разсъдък, съмняващи се, раздвоени и бездейни. Затова

#	изборът на път в своето бъдеще

	всъщност е избор на една от многото възможности на _съществуване_, в която ще постигнем себе си. Ние ставаме _различни_, тръгвайки по този път, ако поемем по другия, няма да сме същите — такива, каквито сме, движейки се уверено и решително по своя свободно избран път. (Само така, впрочем, може да се разбере и свободата: като спонтанна решимост да избереш себе си и своето бъдеще, да поемеш „в ръце“ своята съдба.) Ето _сега_ аз съм избрал една посока, която предопределя бъдещето и битието ми, да се върна вече е късно, решаващият миг е пропуснат — и аз съм _станал_ това, което е „направило от мен“ моето предразположено към мен самия бъдеще; в това разсъждение, проясняващо една _здрава_ интуиция, пределно ясно изпъква _времевата определеност_ на човешкото съществуване, от което никой не може да избяга. Изборът на бъдеще е _начало_, от което _наново започваме да живеем_, затова с право е казано, че

#	бъдещето е живот, започнат отначало

	и в този смисъл е _нов_ живот, живот, за който току-що — избирайки _според себе си_ — отново си се родил. Затова не е вярна разпространената „разсъдлива мъдрост“, че ние се раждаме „само веднъж“, при това „без някой да ни е питал искаме ли да живеем“. Напротив, ние се раждаме всеки ден за живота си, избиран в перспективата на бъдещето; всеки Божи ден — от отварянето на очи сутрин до „примирането“ ни в дълбокия покой на нощта вечер — ние започваме живота си отначало, при това изцяло свободно избирайки го и поемайки цялата отговорност за него, за своето бъдеще също. Пътят в _това_ бъдеще става _моят път_ по същия начин, по който аз решавам _да остана при самия себе си_ в своето бъдеще — тръгвайки „нататък“, а не „изобщо“, не в някаква друга, случайно или пък „капризно“ избрана посока. Това, което ме води по моя път (или това,към което ме води моят път), целта и _краят_ на моето сега избрано пътуване, всъщност не е нещо външно по отношение на мен, а по странен начин съвпада с _мен самия_. По този начин движенията по различните пътища на живота, вървенето по тях на безброя пътуващи, не е нещо кой знае какво ставащо, а е онова непреодолимо, съдбовно, но точно затова възвишено (и възвишаващо ме нагоре!)

#	пътуване към самия себе си

	от което никога няма да се откажа. Историята на всеки един живот е пътуване към „заложената“ __от нас__ човешка същност (съвпадаща с първичната сила и „потенция“ на живота, която ни е отредена), но която може да съществува единствено по начина, който ние й придаваме: тя съвсем няма да се „случи“ ако се откажем от себе си и се оставим на нерешителното стоене на някой кръстопът, търсейки чрез своята безплодна хитрост път към „нещо повече“ от това, което всъщност сме — и можем да бъдем. Не всичко е възможно за човека, не всяко бъдеще ни е отредено, за всеки от нас е налице само едно автентично бъдеще, което уверено трябва да _„разпознаем“_ сред безброя възможности — изхождайки от това, което Бог ни е дал и което ни предразполага към _това_, но не към _всяко_ бъдеще. Мислим си, че в предприеманите пътешествия и пътувания можем _„да надхитрим“_ битието — като се опитваме да сътворяваме себе си _извън_ това, което сме и можем да бъдем (от това, което _ще бъдем_, се определя {e}бъдеще{/e}то ни, а не обратно, езикът тук ясно показва как стоят нещата!); илюзиите относно себе си обаче никому не са помогнали. Но в нашата власт е единствено това

#	да бъдем себе си по най-добрия начин

	тоест по начин, който най-пълно съответства на нашата вътрешна същност, на това, което _сме_ и което _необходимо_ ще бъдем. Затова всички накрая на пътуването си стигаме до _себе си_ — неизбежно и „непоправимо“ — а не до нещо, което по начало е било извън нас, но което сме си позволили да си „примислим“, излъгвайки най-вече себе си. Мнозина обаче вместо това си _представят_ (и предпоставят) някакво илюзорно „откъсване“ _(бягство)_ от себе си, отиване на „друго място“, надмогване на себе си до степента да не се… познаят и дори „основно“ _правене_ на себе си тук, на този свят — което е симптоматично за дълбоката им жизнена непълноценност и неудовлетвореност, на която нямат намерение да отговарят „по същество“. Така подобни хора продължават „да влачат“ _след_ себе си едно бъдеще, което им е абсолютно непонятно, което всеотдайно ненавиждат, но от което не могат да се отърват…
	Но бъдещето е _пред_ нас, не бива да допускаме да остава преждевременно… _зад_ нас: нима не е страшно да остарееш преди да си бил млад?!
	Ала всеки носи _своето_ бъдеще в себе си, то не може да е някъде другаде…

>>	5. „Другият Адам“

	__5.1. Изборът на първия човек. 5.2. Значимите моменти на случилото се тогава. 5.3. Могъл ли е Адам да не откъсне плода на познанието? 5.4. Адам съвпада със своята свобода. 5.5. Възможността против „предопределеното“ бъдеще. 5.6. Автентичният Адам. 5.7. Адам е бил оставен да решава сам. 5.8. Свободата на първия човек. 5.9. Рискът, който Адам без замисляне предприема. 5.10. Потвърждаването на самия себе си. 5.11. Божият замисъл за човека. 5.12. „Подобаващото“ за човека. 5.13. Границите на човешкото. 5.14. „Градивото“ на живота: време и свобода. 5.15. Несъответствието със себе си. 5.16. Интуитивно предусещаната „себестност“ (самобитност). 5.17. Съзнанието за обреченост. 5. 18. Фаталната опасност да бъдеш…никъде.__
	Има един известен пример, който може да подкрепи и „илюстрира“ казаното дотук.Той касае _началото на всички времена_, разкрито в първата книга _Битие_ на Свещеното Писание. Нека за яснота да приведа част от казаното в гл.3:
C>
	„Змията беше най-хитра от всички полски зверове, които Господ Бог създаде. И рече тя на жената: истина ли каза Бог да не ядете от никое дърво в рая?
	2.Жената отговори на змията: плодовете от дърветата можем да ядем
	3. само за плодовете на дървото, що е посред рая, рече Бог: не яжте от тях и не се докосвайте до тях, за да не умрете.
	4. Тогава змията рече на жената: не, няма да умрете;
	5. но Бог знае, че в деня,в който вкусите от тях, ще ви се отворят очите, и ще бъдете като богове, знаещи добро и зло.
	6. Видя жената, че дървото е добро за ядене и че е приятно за очите и многожелателно, защото дава знание, взе от плодовете му и яде, па даде и на мъжа си, та яде и той.
	7. Тогава се отвориха очите на двамата, и разбраха, че са голи, па съшиха смокинени листи и си направиха препасници.
	8. И чуха гласа на Господа Бога, когато ходеше низ рая по дневна хладина, и скриха се Адам и жена му от лицето на Господа Бога между райските дървета.“
C$
	Първите седем дни на сътворението вече са отминали, „току-що“ са отминали, а Адам става „такъв, какъвто го знаем“, _този_, познатият ни, „съгрешилият“ Адам. Това е началото на _пътя_, избран от прародителя на цялото човечество, този път още не е свършил.

#	Изборът на първия човек

	на Адам — такъв, какъвто е _станал_ — е този, _друг_ Адам не съществува. Заради този избор следва _проклятието_ на Адам, отправено от Господа:
C>
	„Загдето си послушал гласа на жена си и си ял от дървото, за което ти заповядах, като ти казах: не яж от него, — проклета да е земята заради тебе; с мъка ще се храниш от нея през всичките дни на живота си; тръне и бодли ще ти ражда тя; и ще се храниш с полска трева; с пот на лицето си ще ядеш хляба си, докле се върнеш в земята, от която си взет; защото пръст си и в пръст ще се върнеш.“
C$
	Тази присъда има и продължение:
C>
	„И рече Господ Бог: ето, Адам стана като един от нас да познава добро и зло; и сега — да не простре ръка да вземе от дървото на живота, та, като вкуси, да заживее вечно.
	23. Тогава Господ Бог го изпъди от Едемската градина, да обработва земята, от която бе взет.
	24. И изгони Адама, и постави на изток при Едемската градина Херувим и пламенен меч, що се обръщаше, за да пазят пътя към _дървото на живота_.“
C$
	Важното е да не пропуснем нито един момент от случилото се тогава, а да ги имаме всички „пред“ съзнанието си. Всичко казано в тази „малка“ история, явяваща се начало на _свещената история_ на човека, е изпълнено с огромен смисъл, който трябва да бъде разгадан. Впрочем, кои са

#	значимите моменти на случилото се тогава

	и които не трябва да се пропускат?
	Ето ги: _новороденият_ Адам в Едем с жена си, която едва по-късно (след грехопадението) е наречена _Ева_ — което значи _живот_; Божията _благодат_, дадена им непосредствено; дървото на живота, чиито плодове пораждат безсмъртие — и от тях „преди това“ са могли да ядат донасита; _забранените плодове_ от дървото на познанието, единственото, което Бог е забранил на своето любимо творение; изкусителката-змия, подсказала съблазънта да се наруши забраната, и твърдяща, че който яде от него ще стане „бог“ и ще може да различава добро от зло; злополучното дърво, което изведнъж се сторило на жената (Ева) „добро за ядене“, „приятно за очите“ и многожелано — защото дава _знание_; „актът на ядене“, при който забележително е, че първо яде Ева, а след това тя дава на Адам и той да яде; тогава мигновено се _„отворили очите“_ им, поради което най-напред разбрали, че са голи; Адам и Ева се опитват да се скрият от лицето на Господа Бога — една безнадеждна постъпка — но се издават, защото дават да се разбере, че знаят, че са голи; присъдата, която е безкрайно многозначителна, и трябва постоянно да ни е пред очите; Адам вече е богоподобен, защото познава добро и зло, сега обаче _дървото на живота_ е забранено за него, а заедно с това и _безсмъртието_; лишеният от вечност Адам, в чиято власт (или в чието „разпореждане“) е вече единствено времето; земята — и поколението на Адам,към което се числим всички ние — са _проклети_ от Бога, ясно е какво им е отредено (него всеки ден го срещаме в съществуването си!): мъка, пот, „тръне и бодли“, „полска трева“, неумолимо връщане в пръстта, от която сме взети…
	Всичко това е _станало „както е станало“_, нищо от него не може да се промени или върне, това е едно предопределящо всичко по-нататък минало, от което зависи _края_ — и всяко бъдеще. Пътят е поет независимо как — с _разбиране_ на последиците или пък съвсем наивно, по един „детински“ начин; стореното още при _генезиса_ като че ли е влязло в _гените_ на човека — от него нито един човек не може да се избави. Поколението на Адам е същото като Адам до ден днешен, нищо не се е променило дори и при нас, късните „адамити“. Но разбирането на това какво точно се е случило _тогава_ (и какво се случва неизменно до сега!) е невъзможно без съпоставка е една друга възможност — пред Адам и пред всеки един от нас (когато избираме бъдещето си). Защото

#	Могъл ли е Адам да не откъсне плода на познанието?

	ето въпроса, открояващ възможността за съществуването на един _друг_, непознат за нас Адам. Наистина, ако Адам не беше послушал Ева и змията, то поемането по един кардинално различен път е равносилно на съществуването на един друг Адам, който ние не знаем, но който е могъл да съществува — стига да беше поискал това. Но нещата тук не са прости както изглеждат на пръв поглед, те опират до две различни философии на човека и времето, за които трябва да си даваме сметка. Всяка от тях по свой начин разглежда _възможността_ за съществуването (за „правдоподобноста“, за вероятността) на едната и другата перспектива пред Адам, изхождайки от свое разбиране за това _какво_ е „този Адам“, който всъщност единствен е съществувал. Всичко опира до това как да разбираме _човека_ в лицето на Адам, който не е един и същ _преди_ и _след_ „пиршеството“ с плода на познанието — заради което им се отварят очите и започват да разбират що е добро и що е зло (а преди това какво ли са разбирали?!). Ясно е, че „възелът“, завързан около тези въпроси, се стяга неимоверно, когато се осъзнае, че Адам е неотделим от свободата _да избере себе си_, т.е. че не съществуват поотделно Адам и неговата _свобода_, а че те са едно и също нещо. Ще започна от по-трудната възможност, а именно ще разгледам всичко пред призмата на това, че

#	Адам съвпада със свободата си

	и значи не е бил обречен да бъде само „този“, а е могъл да бъде и „другия“, и при това и в двата случая щеше да бъде свободен, тоест „при“ себе си, „заедно“ със свободата си.
	И така, въпросът е: можеше ли Адам да не откъсне „ябълката“ от дървото на познанието, можеше ли Адам да бъде друг — поемайки по различен път и така избирайки друго бъдеще? Адам става _нашия_ Адам чрез този акт на откъсване на плода — забранения от Бога плод на _познанието_; на пръв поглед излиза, че ако не беше направил това, щеше да се „получи“ един друг Адам, а съдбата на човечеството вероятно би била друга и различна. Могъл ли е Адам (а и всеки човек след него) да избере себе си без да наруши забраната — и кой тогава щеше да бъде един такъв Адам? Адам е избрал „битието-на-изгонен-от-Едем“ (последвало неговия избор да яде от плода на познанието) и с това е _станал_ именно Адам (какъвто го знаем) — могъл ли е да стане друг, _различен_, непознат за нас? Адам става Адам, избирайки по един чисто човешки начин

#	възможността против предопределеното бъдеще

	против онова бъдеще, което Бог е предвиждал и очаквал за сътворения от него човек; Адам избира забранената (непредопределената) възможност и затова изборът му е изцяло _негов_, а последиците, разбира се, се стоварват върху неговата глава. Другояче казано, Бог, забранявайки тази възможност на Адам — да стане познатият ни от Библията Адам — е предвиждал и очаквал _друго_ бъдеще за сътворения от него човек, но Адам — без да знае това, без да съзнава какво точно прави — е въстанал срещу тази предопределеност (устройвайки бунт срещу Бога, употребявайки свободата си срещу Божията воля) и така е станал „онова, което не е трябвало да бъде“, което „не е влизало в плановете“ на неговия всемогъщ създател. Така ли е, такъв ли е истинския смисъл на тази съдбоносна за цялото човечество стъпка на първия човек? Дали не са съществували двама човеци, носещи името Адам — единият „реално“ (нашият Адам, Адам според това, което е направил), а другият — един _„несбъднал се“_, неосъществен Адам, Адам според проектите на Бога? Ето ги — да приемем — двамата интересуващи ни в случая човеци, наши прародители: Адам такъв, какъвто го знаем от Библията и един друг Адам, непознат на никой смъртен и желан от Бога, но несбъднал се, неосъществен Адам. Въпросът, следователно, придобива следните измерения: кой от двамата е истинския,

#	автентичният Адам

	Адам, който е тръгнал по свой, лично избран път, Адам, който всички ние знаем и който реално е съществувал, или пък другият, приближаващият се към Бога и изпълняващият Божиите заповеди Адам? Поставеният въпрос съвсем не е предрешен, актът на Адам е _грехопадение_ неслучайно, Божият гняв е преизпълнен със смисъл, проклятията на Бога, под тежестта на които все още живеем, са естествени за това, което всъщност Адам е направил — но всичко това трябва да бъде разбрано по-дълбоко, а не приблизително. Едно е сигурното: едва ли Адам е _знаел_ точно какво в действителност прави и едва ли е съзнавал _отговорността_, която е поел; в противен случай едва ли би се решил да тръгне срещу Бога, обричайки поколението си на толкова изпитания и мъки (които са съдържание на незавършилата още свещена история, на „реалната“ или световната, също). Адам е могъл да знае всичко това едва след вкусването на прословутия плод на познанието, не обаче _преди_ това, значи не е знаел, не е могъл да знае, но е могъл да _иска_, да го „привлича“ едно друго, различно от отреденото му бъдеще. От друга страна не е ли станало така, че Бог със своята забрана един вид е _подтикнал_ Адам към съответното действие, към изключително важния, съдбовен избор? (Казваме, че „забраненият плод“, тъкмо защото е забранен, е така сладък!) Защото Бог е могъл да „привърже“ Адам и Ева към сигурното, при това блажено съществуване в приказния Едем, но не го е направил, не е пожелал да го направи — и така е предизвикал Адам да поеме отговорността за себе си, правейки решителната крачка. Ясно е, че това не е някакъв „пропуск“ на провидението, ясно е, че станалото по някакъв начин влиза в Божия замисъл, който ние никога няма да проумеем напълно.

#	Адам е бил оставен да решава сам

	и да избира на своя отговорност своя път — това е основното, от което можем да изхождаме. На него — както и на всеки един от нас, впрочем — е била оставена _открита_ възможността да избере себе си и бъдещето, с което сам се е нагърбил; пред него не са били поставени непреодолими препятствия пред едно смътно желано (като копнеж, като предизвикателство, като изкушение и съблазън), но все пак възможно бъдеще. Трябва да отчетем, че Бог е оставил все пак _отворена_ вратата, водеща нашия Адам към него самия, а не я е заключил, не е сложил стража пред нея (както по-късно прави с пътя, водещ обратно към дървото на живота — и към безсмъртието); и двете не са „пропуск“, „недоглеждане“, не са случайност. Оказва се, че

#	свободата на първия човек

	получена от нас като наследство, което „молци не го ядат“, е първопричината за всяко _човешко_ съществуване — и извън нея нищо значимо не може да се случи, не се е случило. Бог е създал Адам свободен, пътят към неговата свобода е бил оставен открит, налице е само — под формата почти на… _Божие пожелание_ — формалната забрана да не се яде от дървото на познанието, която всъщност _предизвиква_ постъпката на Адам — нищо повече, но и това е достатъчно. Всред многообразието и богатството на дървета и плодове в Едем, всред тази преизпълненост и изобилие Адам е могъл и да не намери дървото на познанието векове наред и дори никога, но забраната — единствено за него, за това дърво — точно му го посочва, почти като „указателна табелка“: „Иди там, виж, в средата на рая има едно изключително дърво, от което не бива да ядеш; но понеже не е възможно да останеш гладен в това преизобилие, все пак ако ти се прияде от него — недей да ядеш; ще ти се дояде, но аз забранявам това, яж от всичко, но само от това не, нали?“ (почти по този начин са прозвучали словата на Бога в Адамовите уши, поне това е разбрал Адам — и тук змията играе само ролята на „повод“, не на „причина“). Тогава има ли нещо, за което Адам може да бъде упрекван справедливо: той така се е разпоредил с дадената му свобода, употребил я е по известния начин, поел е по своя път, друго не е трябвало да стане — и затова ние имаме именно този Адам, Адам, който е избрал това, което е избрал? Другият, неосъщественият Адам изобщо не се е раждал и не етрябвало да се роди, ако е трябвало — в съответствие с Божия замисъл — да се осъществи неговата съвършено различна мисия, тя нямаше как да не се случи; и тогава ние изобщо нямаше да можем да обсъждаме алтернативата на нашия, на истинския и автентичния, на _човека_ Адам. Другият Адам е нещо повече от човек, той е _ангел_, съвършено същество, което живее в пълна хармония с Божията воля и не е способно на

#	риска, който Адам без замисляне предприема

	Тук става дума за две перспективи, всяка от които е по силите на единия и другия, всеки поема избира посилната му перспектива и насока на живот, от Адам (нашия) не може да се иска и очаква нещо повече от това, което е — и което, вероятно, е трябвало да бъде. Сравнявайки автентичния Адам с другия, мнимия, свръхчовешкия Адам, ние допускаме очевидна грешка: единият е _човек_ (и затова ни е толкова близък, затова в него ние разпознаваме себе си), а другият е нещо повече от човек, той е съвършен ангел — и затова си остава чужд за нас, някак си „нереален“. Ние не знаем дали и ангелите са изправени пред такива алтернативи, каквито познава _живият човек_ — и какъвто без съмнение е бил нашият Адам, каквито сме всички ние, смъртните. Предполагам, че пред тях не стоят същите кръстопътища, потребността от избор на път (_своя_ път), съмненията и безпокойствата, които са ни така близки и без които като че ли не сме „при себе си“. И тъй като Адам не е друго, той откъсва плода от дървото на познанието и с това стига до

#	потвърждението на самия себе си

	като свободно същество, което не се задоволява с даденото непосредствено и „наготово“ блаженство, а иска да го заслужи, да го направи свое достижение — пък дори и с риска да го загуби безвъзвратно. Това, че не е знаел какво точно прави, съвсем не обезсмисля постъпката му, напротив, издига я неимоверно: свободата като знание и разсъдлива пресметливост не стои по-високо от свободата като страст, инстинкт, дълбоко вкоренен инстинкт, от свободата като дързост и пълна несъзнавана отдаденост. (Дали Адам би се решил да откъсне плода от дървото на познанието ако можеше да знае какво очаква него самия — и особено поколението му, невинните му потомци. Откъде тогава би „акумулирал“ така нужната му решимост? Могъл ли е „разсъдливо“ да избере пътя, който иначе с удивителна лекота е избрал? На тези въпроси вече отговорих: не, не е могъл, а и не му е трябвало да може — макар че и по начало така не може да се избира. И до ден днешен човекът избира точно по „модела“ или „матрицата“, зададена от Адам: „затваряйки очите си“, „хвърляйки се дръзко в неизвестното“ и с неустоима смелост, с една чисто _човешка_, но и „безумна“ решимост… Оказва се, че не е по силите ни да избираме, мислейки прекалено за последствията — противно на онова, което обикновено се мисли по този въпрос: но за мисленето друг отговор не е удобен. Ние, човеците, сме достойни за своя прародител.) Адам избира — и задава на всеки следващ човек — възможността да бъде човек, а не безсмъртен, но за сметка на това и „скучноват“ ангел (какъвто, без съмнение, би бил другия Адам; той също не би бил достоен за своя Велик Творец!)
	Следователно станалото в известен смисъл не е „просто избор“ — от типа на т.н. „съзнателен избор на цел“, при който сме най-малко при себе си — а е

#	предопределеност, съответстваща на Божия замисъл

	(Бог е създал в лицето на Адам човек, не нещо друго, но за довърши творението си е трябвало да го предразположи към свободата) и по този начин произлизаща от това, което той е, от неговата _човечност_, от естеството му, _обричащо_ го да бъде човек, да има бъдещето на свободен човек. Адам не е могъл да реши другояче своя съдбовен избор именно защото е _същество, обречено на свободата_ или, казано с думите на Сартр, човекът е човек, защото е осъден да бъде свободен. Ясно е, че е несъществена подробност това _какъв_ човек е бил Адам; Адам е Адам и човек, нищо повече, нищо по-малко, а тъкмо човек с една автентична свобода, която трябва да бъде изстрадана — за да е истинска. (А ние, хората след него, трябва да търсим свободата си, противодействайки на разсъдъка, който съвсем не я разбира, който е неспособен на _решимостта за свобода_; на Адам свободата е била дадена непосредствено: поради това, че известният акт, първият акт на сега проточилата се и станала скучновата _„пиеса на познанието“_ все още е предстоял.) Днес обаче не е сигурно — тъкмо поради току-що казаното основание — че всеки човек би направил това, което е направил нашия прародител: някои от нас, сигурно е, биха си останали в Едем за да ядат наготово даруваните плодове и да не се терзаят много-много заради свободата, и малцина са тези, които заради _плодовете на свободата_ биха зарязали райското изобилие — защото, както ни е посочил Адам, онова, което сам си постигнал и направил, то е _ценното за човека_, не е ценно даденото ни наготово. (Така, впрочем, е замислял човека и Неговият Създател, така именно творението му е завършено и е постигнало своята пълнота, своята човечност!) В днешно време не е достатъчно просто да си човек — ние, хората, сме станали _„всякакви“_ — а е важно _какъв_ е този човек, на който предстои това или онова; защо е така ни предстои да изясняваме в оставащото от тази книга.
	В този смисъл _човешкото_ и дори

#	„подобаващото“ за човека

	(засега няма да обсъждаме, казах, за _кой_ човек става дума; тук е важна _идеята за човека_), „ангелското“ и „неангелското“, които у нас се намират в единство, подтикват Адам — и в негово лице _човека_ — да направи първата стъпка по пътя на свободата, т.е.да поеме по пътя, в началото и края на който стои именно _човекът_: и с това _историята_ вече е започнала. Излиза, че ако в началото на историята е бил _този_ Адам, то по-късно и след това сред човеците се е появил _„типа човек“_, в който са размесени черти и качества както на _този_, така и на _другия_ Адам, познанието има решаващото значение за това човекът да се раздвои на тези половини. Оттук пък следва, че смисълът на историята е да се върнем при автентичния и единствения Адам, като се освободим от нерешителността, кореняща се у _другия_, която пречи на нашата „безумна“ отдаденост на свободата. Ето затова „съдържание на световната история“ не е нищо друго освен _„осъзнаването на идеята за свобода“_ (Хегел), а едно такова осъзнаване се свежда до добиването на _решимостта за свобода_, която е имал нашия Адам, но която е липсвала на другия и която, уви, я носим по някакъв начин в душите си. Затова, от друга страна погледнато, ще си позволя да изкажа една парадоксална на пръв поглед мисъл, а именно че „за да станеш човек трябва да си… човек“, която не трябва да си остане неразбираема в разглеждания контекст. Смисълът тук е същия, който е имал предвид и великият поет и мислител на Германия (Гьоте), написал известната максима: _„Стани това, което си!“_, която точно показва посоката на всяко човешко вървене по пътя — по пътищата на свободата върху тази обляна от нашата пот земя.
	Но нека да съсредоточим вниманието си върху „назрелите“ вече изводи от казаното дотук. Най-напред трябва да сме наясно, че

#	границите на човешкото

	(като съществуване, живот) се определя от една неизменна човешка същност, задавана от _свободата_ — и точно това не можем да избираме по същия начин, по който не е могъл да го избере и Адам (единствения). Всеки от нас върви — уверено, спонтанно, решително или пък с прекалено разсъдъчни и неразумни съмнения и колебания — по пътя на човека; друг път за човека не съществува, но _този_ път (пътя на свободата), водещ към нас самите, необходимо се разпада на плетеница от пътища, сред които ориентирането не е лесна работа. Но оттук следва, че _изборът_ на път е именно в тези граници, задавани от свободата, ако нямаше граници, то и самият избор би бил невъзможен. Дадени са ни само две условия на човешкото съществуване — време и свобода, наред със самия живот като първа неотменима предпоставка, но трябва да разбираме, че в някакъв смисъл

#	времето и свободата са „градивото“ на живота

	или са поне _формата_ на живота за човека, формата, в която той се разпростира. Разполагаме само с тях — _отредено_ време, крайно при това, и _„дарена“_ свобода — и ги употребяваме по избран от нас (и съответстващ с нас самите) начин: за да станем това, което _искаме_ и можем да бъдем. Това последното съвпада — необяснимо защо — с това, което всъщност сме като „склонност“ в избора на възможности, като _предразположеност_ към едно или друго, която навсякъде „носим“ със себе си — като _жизнен потенциал_, който ни е „отпуснат“ и пр. Човек не може да стане _„всичко“_, не може да стане онова, което си „науми“ или му „скимне“, той може да стане само онова, което е _трябвало_ да стане, което рано или късно ще стане: подобно на единствения Адам. _„Човекът е това, което иска да бъде“_ — тази древна китайска мъдрост е толкова съзвучна с модерното разбиране на европейската мисъл, при условие че се признае, че _„това, което човек иска, необходимо произтича от това, което той е“_(Шопенхауер). Тук не става дума за някакъв извехтял и взет от „нафталина“ фатализъм, а по-скоро за _„фаталността на свободата“_, от която не можем да се скрием: също както и от себе си не можем да избягаме.
	Разбира се, възможно е някой да иска нещо много повече от това, което всъщност е — и това означава, че „иска невъзможното“. Но има невъзможност и „невъзможност“, и невъзможностите са различни, както сме различни и ние, хората. Тук се стига до нова антиномия, която на повърхността изглежда като парадокс; казано е: _„Блажени са искащите невъзможното“._ Как да разберем мъдростта, съдържаща се в нея? Тук ще обърна внимание само на едната страна, необходима на разбирането, за другата е посветена цялата книга — защото тя трудно може да се „обясни“ и изрази с думи. Например някой може да иска никога да не умре, да живее _вечно_, което е в рязко противоречие с това, че е _смъртно_ същество: значи той иска невъзможното. И затова казваме: „той иска невъзможното“, „това, което иска, няма да стане“ и пр. Изглежда е вярна тази преценка, и много други невъзможни неща може да искат мнозина, поради което се обричат на това „да не са при себе си“, а в _празното_, в „кухата безтегловност“. (Казваме: „Всеки камък тежи на мястото си“!) Едната страна е тази, че ако човек е „нещо“, то не е нужно да се отказва от себе си, но ако е „не кой знае какво“, то отказването му от себе си е съвсем разбираемо. (Извратеност е именно разминаването със своята „природа“ и същност, несъответствието със себе си, при което се иска не _своето_, а — обикновено — нещо повече от него, вещо, полагащо се другиму, който го заслужава защото е _негово_.) Затова

#	несъответствието със себе си

	прави човека фалшив и неестествен, другояче казано — извратен. Такива хора вървят по _измислени_ и в крайна сметка случайни, „капризно“ избрани пътища, които по тяхна сметка трябва да ги изведат не до тях самите, а до… „нещо много повече от това“, от това, което всъщност са, тъй като „повечето“ им изглеждало по-привлекателно, по-желано, дори по-екстравагантно, по-впечатляващо. _Несъгласието_ със самия себе си в посочения смисъл трябва да се разграничи внимателно от естествената _неудовлетвореност_ от себе си, която стимулира жадуваното от душата и човека търсене на самия себе си, тласкащо хората да вървят по _своите_ си пътища. В първия случай се търси път, който да извежда не към (обикновено) _нищожната_ същност на този човек, а към някаква _„примислена“_ („изфантазирана“) желана същност — с която… „да можеш да се покажеш пред хората“, да ги излъжеш какво всъщност си, да ги подведеш че си „нещо повече“ и т.н. Нормалната или по-скоро естествената неудовлетвореност от себе си израства на почвата на

#	интуитивно предусещаната лична „себестност“ (самобитност)

	на _този_ човек — и затова тя е _саморазкриване_ на това, което _наистина_ си. Тя не е бягство от себе си, произлизащо от ужаса да _признаеш_ себе си именно като „такъв“ (с всичко, което ти е отредено), тя е дръзновено търсене на себе си в рамките на даденото ти от Бога, т.е.в рамките на интимното и неизменно естество, от което си неотделим. Впрочем, думата „естество“ е безкрайно изразителна: _„естество“_, два пъти _„есть“_ (_„е“_), форма на _„съм“_, другояче казано, на _битие_, съществуване; „преведена“ по един философски маниер, естество би трябвало да означава: _„битие на онова, което е“_, _„битие на това съществуващо“_ в неговата {e}ист{/e}-ина. (_„Ист-ина“_ също съдържа корена на _„е“_ и на _„съм“_, от _„есть“_, станало _„ист-“_!) От всичкото излиза следното тълкуване: аз не съм нещо различно от това, което съм, а двете съвпадат, аз съм аз в началото като _възможност_ да бъда себе си, което после трябва да стане _действителност_ на моето автентично и конкретно определено човешко битие; във всеки човек е „вложена“ като възможност една самобитна истина, на която той трябва — в съществуването си — да отговори изцяло, да я „покрие“ и постигне — нищо повече от това не ни е дадено, не ни е възможно да „правим“ себе си „из основи и по начало“, а само в определени граници, но и това не е малко; животът изглежда служи на това да разбера (да удовлетворя „любопитството“ си!) какво всъщност и наистина _съм_, т.е. да стана _„истински“_, _„естествен“_, „автентично съществуващ“ и пр., да отговоря на _идеята_ за човек, на която съм дълбоко причастен (казахме, че „битие“, „истина“ и „идея“ изцяло съвпадат). Оказва се, че различието между двете форми на неудовлетвореност се заключава в противоположните посоки, в които в двата случая се върви. Извратеността, бягството от себе си е насочено не към своята истина и същност, а се „оттласква“ от нея и се отдалечава от своето естество, тук добри са пътищата, които водят далече от нас самите. В същото време _търсенето на себе си_ и на своята истина се движи по пътища, които без излишни лъкатушения ни водят по възможност _право_ към нас самите, които ни приближават, а не отдалечават от нашата _самобитност_, от естеството, дълбоко вкоренено във всеки един от нас. Но описанието на тези две насоки на движение в измеренията на времето все още ни предстои, тук само ги констатираме по-определено.
	Ще добавя тук само това: искането _да бъдеш_, да стигнеш в своето _бъдеще_ онова, което всъщност си, лежащо в основата на търсенето на самия себе си, съвсем не е някаква _примиреност_,

#	съзнанието за обреченост

	не е присъщо на това съществуване. Нашата свобода не се свежда до това да искаме _„всичко“_, свободата на човека има ясна граница: това, което можеш да бъдеш, основавайки се на онова, което си „изначално“, „по принцип“ и по начало, _наистина_ и по един _естествен_ начин (тъкмо себе си съвсем не бива да „насилваме“; най-напред към себе си трябва да сме свободни!). Напротив, свободата се корени в непреодолимото _„аз съм аз“_, което оживотворява съществуването на човека, избрал _себе си_ за свой единствен и водещ ориентир. „Аз _съм_ аз“ означава движение в ясна посока, без връщания назад, тук „указателни табелки“ не са нужни, а пътуването е _смислено_, съвсем не хаотично и не знаещо какво иска.Бягството от себе си (а бягащият от себе си не може да се опре на друго, освен на _„общността“_, на _безличното_, на дезиндивидуалността и дезиндивидуализацията), което толкова много хора, без да знаят това, непрекъснато „правят“, се определя от формулата „аз съм не-аз“ или „аз не съм аз, себе си“, която е формула на _провала_ на личността и на _самоунизеността_, сама потъпкваща своето достойнство. Човек не може да бъде едновременно _„навсякъде“_, както и не може да върви по много пътища в едно и също време; да искаш да си „навсякъде“, дори най-малко на две места едновременно, означава да искаш да си _никъде_ — ако можем поне веднъж да послушаме тук своя разсъдък. Поемайки по _своя_, по единствения път, който ни е отреден в този все пак кратък земен живот, ние се предпазваме от

#	фаталната опасност да бъдеш… никъде

	тоест не при себе си. Изборът на път, който така или иначе непрекъснато правим, има две алтернативи: към _себе си_, от една страна, или пък към… „не себе си“, т.е.към нищото на безкрая, който ни обкръжава — от друга. Няма среден път, тук никаква хитрост не може да ни помогне: или търсим себе си — и в наше лице _човека_, подобно на Диоген — или се отказваме от себе си — подобно на онези, които му се присмивали; защото ходел „посред белия ден“ със запален фенер, повтаряйки „безумно“: __„Търся човека, не виждам човека!“__ (Той наистина не го виждал всред многолюдната, но _безлика_ тълпа; а ние забелязваме ли го?!)
	Но и във втория случай нещата не са кой знае колко различни: ако _нищото_ е в основата на нашата същност (и за такъв казваме, условно, разбира се, че „той нищо не представлява“, „той е нищожен“ или направо „нищожество“ — стига да имаме право да го заявим, а това никой не знае), то значи бягството от себе си към нищото на безкрая пак е обърнато към… себе си, пак е търсене на себе си. Оказва се, че от себе си не можем да избягаме, навсякъде в своите пътувания _„мъкнем“_ себе си, макар че не винаги усещаме, а понякога с измамна лекота носим подобен нелек товар. В крайна сметка всяко пътуване е пътуване към себе си, остава ни по-нататък да обсъждаме _как_ се движим в това единствено пътуване, което ни е отредено на този свят — и за този единствен земен живот, който тъкмо затова ни е така скъп…

>>	6. Посоките в света

	__6.1. Пътищата на живота. 6.2. Животът е или успех, или провал. 6.3. Възхождащият в своя живот. 6.4. „Пропадането“. 6.5. Вътрешното естество на субективността. 6.6. Всеобщността на посоките. 6.7. Градация на ценностите. 6.8. „Всичко е относително“, „Няма абсолютни стойности“. 6.9. „Мировите места“. 6.10. Символиката на земята, морето и планината. 6.11. „Оптиката“ на виждане на света и живота. 6.12. „Приземеността“. 6.13. Силата на тежестта. 6.14. Конфликт на извисяващата жизненост с приземяващата инертност. 6.15. Шествието на свободата. 6.16. Простите очевидности. 6.17. Символическият „морски бряг“ на живота. 6.18. Вакханалия на чувствеността. 6.19. Духът на свободната телесност.__
	Ще говоря по-надолу за „мировите места“ или за — в един по-друг смисъл — _„световните посоки“_, разглеждайки ги в непосредствено единство с времевата реалност. Този _ракурс_, както ще се види, съвсем не е случаен: времето предполага движение _(действия)_, движението се разгръща в пространството, пространството има _посоки_, „тръгването“ в една посока и _пътят_ изискват време за достигането до целта, съвпадаща в крайна сметка с _живота_ на движещия се, а този последния „разполага“ с определено _крайно_ време за да постигне себе си — и т.н. Дълбоката обвързаност на времето с пространството (_сега_ съм _тук_, а _после_ — _там_; „тук“ и „сега“ взаимно се предполагат), явяващи се измерения на _жизнената реалност_ и форми, в които тя се разгръща, не се нуждае от особени илюстрации и аргументации — тя може да се съзре с „просто око“, дадена ни е интуитивно. Дали времето е „четвърто“ измерение на пространството, негова най-нова за ума ни „координата“, или пък пространството е просто и външно допълнение на _първичната времевост_, нейна „екстериоризация“ и дори „гарнитура“, е въпрос, който тук не можем да решаваме. Аз изхождам от „едновременната“ _даденост_ на единното _„пространство-време“ (_или _„време-пространство“)_, която ни позволява да говорим както за _„места“, „пътища“_ и _„дупки“_ във… времето, така и за _„мигове“, „продължителности“ и „моменти“_ на… пространството — а също и за заменяемостта на двата значими модуса на _жизнения свят_ изобщо. Великият Кант пръв разгледа времето и пространството като априорни (доопитни) форми на човешката сетивност, като форми, които дават субективните условия за _явяването_ на нещата като „неща за нас“, тоест условия, пораждащи самата възможност за възникването на човешка представа за свят. Тази насока беше следвана от най-значимите философи на ХIХ и ХХ век; след Кант вече беше невъзможно да се мисли „догматически“ по тези основни въпроси, а неговата „коперниканска революция“ във философията, представляваща истински поврат, даде тласък на множество плодотворни решения. Но времето на „коментарите върху Кант“, под знака на които минаха два века, все още не е свършило — подобно на това както много столетия в историята на философията не бяха нищо друго освен… коментари върху Платон и Аристотел. Но аз няма да правя точно това, то не е моя цел; впрочем, да продължа по своя път…
	Движенията по

#	пътищата на живота

	предполага се, не са все _„на равно място“_, а стават „нагоре“ и „надолу“. Затова може да се говори за _възхождане_ (когато се „катерим“ по стръмнини, когато се „изкачваме по-високо“), а също и за _пропадане_ или „падение“, „падане“ — когато „слизаме“ от по-високо към по-ниско, т.е. движим се „надолу“.
	Интуицията (от която и тук изхождам) също ни сочи, че когато възхождаме нагоре по някоя стръмнина, изразходваме повече сили, изкачването е мъчително, трудно, изморително, а също за него се изразходва и повече време в сравнение с „пропадането“ надолу или „слизането“ от по-високо, което става не само по-бързо, но и е значително по-лесно, по-малко „трудоемко“, то е с по-малък разход на сили. Изобщо изисква се много повече воля и решителност, психична и физическа сила, умения и желание при (у) възхождащия нагоре или у „катерача“, изкачващ стръмнини и вървящ по нелеки, виещи се към небето пътища и пътеки. Докато, ясно е също, всяко „падение“ или „пропадане“ надолу, веднъж започнало, изглежда по „законите на гравитацията“ (или по силата на някои други закони, за които ще стане дума тук) е безспорно крайно лесно за осъществяване, но е същевременно трудно за „удържане“ (спиране), а в някои случаи — ако се пада от много високо, съвсем непредпазливо — направо е невъзможно да се спре и затова може да завърши трагично (медиците казват: „с летален изход“!). Някои падания, изпуснати от всякакъв контрол, се превръщат — погледнати отстрани — в „търкаляния“, „свличания“ или „срутвания“, подобно на лавина (или на порой от камъни) — и тук не става дума за буквално падане, а за същински _провал_, за „жизнена катастрофа“ или дори за „пропадане в небитието“. Разбира се, че

#	животът е или провал, или възход

	(или „тъпчене на едно място“, една рядка — дали? — възможност), но кое от тях става, кое от тях ни се случва, вероятно зависи само от нас самите — а и от пътя, отправящ своите предизвикателства към вървящите и избралите го, от целите и намеренията, които преследваме при движението си по него; затова никой не бива да вини за ставащото с него самия някой друг, и особено пък „обстоятелствата“. Отделни „подхлъзвания“, „спъвания“, „залитания“ и други такива могат да станат причина за пълно _сгромолясване_ или пропадане на изкачващия се нагоре и затова на тях също трябва да им се отдели подобаващо внимание: когато търсим _целостта_ на движенията (във времето и пространството), което човекът е избрал и предприел. Интуицията, на която се основаваме — за да постигнем едно чисто и неусложнено от излишества, ясно, необъркано и просто изложение на _жизнената реалност_ — по-нататък ще ни подскаже и други моменти, които сега не могат да се предвидят: разгръщането на една интуиция е спонтанен процес, който не трябва да се насилва. В определено време всеки от нас се намира на определено място (по своя път и в своя живот) _неслучайно_ — това нарекох „място във времето“, чиято _необходимост_ трябва да подирим и открием. Нека поне това положение ми послужи като ориентир — засега.

#	Възхождащият в своя живот

	е човек, който надмогва стъпка по стъпка едно „по-нисше“ (по своята _ценност_ за живота) минало, т.е. движи се „напред“ в истинския смисъл на тази дума, която на латински е _„прогрес“_ (от „progresus“, сиреч движение напред, успех). Възхождащият в живота си всъщност „прогресира“, устремявайки се от нисшето към по-висшето, от по-малко съвършеното към истински съвършеното, от „непълното“ към пълноценното. Ясно е, че „изкачването“, за което интуицията ни говори (а тя латински думи не използва!), и което свързваме с усилието да се _„издигнеш“_ по-високо в сравнение с онова, което си бил _преди_, е за предпочитане пред _„сгромолясването“_ надолу, което се нарича _„регрес“_ (от „regresus“, обратно движение) или „пропадане“ по-ниско в сравнение с едно минало състояние. Да „регресираш“, следователно, означава да се отдалечаваш от достижимата за теб _пълнота_ на автентичното съществуване, докато да „прогресираш“ всъщност едва ли е друго освен да се приближаваш към нея, а значи и към _истината_, вложена в теб като човешко същество, притежаващо при това своя раз-{e}личност{/e} (индивидуалност). Но нека, преди да продължа по нашия път, извличайки нови и нови интуиции, които са свързани с

#	„пропадането“

	и възхождането, да направя едно уточнение, което не бива да бъде пропускано.
	Всеки разбира, че „горе“ е по-добро от „долу“, същото се отнася за „висше“ и „нисше“, „нагоре“ и „надолу“, „високо“ и „ниско“, „повече“ и „по-малко“ и др.такива. Защо е така, защо едното заема _привилегировано място_ в сравнение с другото (в съзнанието и в… действителността!), на какво се основава _онтологическото превъзходство_ на едната група представи пред другата? Не е нужно да се дава някакво обяснение — такива убедителни обяснения безспорно съществуват — достатъчно е да приемем съществуващото реално съотношение между двете групи представи за _непосредствена даденост_ на всяко човешко миросъзерцание, която има своите дълбинни основания във

#	вътрешното естество на субективността

	Оттук следва, че всеки човек в зависимост от мястото (включително и „във“ времето), което заема, _носи_ със себе си своите си „горе“ и „долу“, те са такива за него, а възхождането или пропадането се „случват“ (не случайно обаче!) на него — и с него. Намиращият се „под“ (или: „по-ниско“) в сравнение с друг възприема „долу“-то на последния като свое „горе“ — което обаче включва и неговото (на „висшестоящия“) „горе“, започващо оттам, където той се намира. Това наслагване на „горе“ и „долу“ на изкачващите се по _„стръмнините на живота“_ е причината за

#	всеобщността на посоките

	които не могат да бъдат смесвани и обърквани, а са общовалидни за всички — независимо от това кой къде се намира. И тъй като се искат усилия за достигането на нивата, клонящи към _„абсолютното горе“_, а също и поради това, че се изисква по-голям запас от време за изкачването в сравнение със спускането надолу, то за всяка субективност намиращото се „горе“ и „високо“ е безусловно _по-ценно_ от намиращото се „долу“ или „ниско“, в „низината“. (Макар че са възможни и „стремителни издигания“ нагоре в пълно противоречие с казаното току-що, но те са разбираеми обикновено не като своя, а като чужда заслуга — ако ме носят мнозина на ръце, то ясно е, че по-високо ще се издигна — и затова онтологическата им „цена“ не е кой знае каква: търпеливо и самостоятелно изкачващите се въпреки всичко ще стигнат по-далече. Нали казваме, че някой се е качил нагоре в социалната йерархия като че ли е използвал „асансьор“, т.е. без да вложи и капчица сила от себе си? Заслугата, разбира се, е на „асансьора“, а не на „возещия“ се; дали обаче и ще се задържи там горе, дали и падането му няма да е така стремително — щом като „краката“ му са загубили поради неупотреба гъвкавостта си?!) Никой няма да бъде възприет като сериозен — и, съответно, „погледнат насериозно“ — ако започне да ни убеждава, че онова, което реално е долу, всъщност било „горе“, т.е. ако се опита да представи пропадането си за възхождане. Дори ако такъв наистина се е заблудил, той няма никакви шансове да заблуди и другите, притежаващи ориентира на своето тяло, което непоклатимо е заело своето място в „онтологическата стълбица“ от места, позиции, посоки и „указателни стрелки“. На тази почва споровете за това кое е горе и кое — долу по начало са безсмислени, чист абсурд обаче са опитите „долното“ да бъде представено за „горно“ (и обратно), т.е. за по-ценно, по-висше и по-желано. (Впрочем, онова, което е „над мен“, над моята глава и тяло, е „горе“, а онова, което лежи в краката ми е, безспорно, долу; ако нечии крака са над моята глава, то те са „горе“, но ако нечия глава е „под“ моите крака, то тя е „долу“ за мен: независимо какво си мисли нейният притежател. Всеобщността на посоките не може да бъде объркана при наличието на поне малко честност.) Ето че достигнахме до най-важното: съществува безусловна

#	градация на ценностите

	съобразно която абсолютни и превъзходни са именно определяните като „горе“, „високо“ и „висше“, и респективно, винаги налице е онтологическата слабост на „долу“, „ниско“ и „нисше“. Ясно е, че на тази основа всяко издигане е онтологически по-ценно от пропадането надолу, двете в никакъв случай не могат да бъдат смесвани и заменяни едно с друго или пък равнопоставяни. Нашите ценности имат твърда основа, те не са израз на „суетен“ субективизъм или пък на произвол — както на мнозина се иска: онова, което е „мое“, точно затова е „по-добро“. Затова ако някой се опита да ни убеждава, че

#	„всичко е относително“, „няма абсолютни стойности“

	и пр., то на такъв трябва да помогнем да спре да говори празни приказки, да злоупотребява с думите: те не са ни дадени за да прикриваме, а за да изявяваме истината и „вярното“. А това може да стане лесно като му припомним, че именно _относителността_ (съ-относителността) поражда _абсолютността на посоките_ чрез наслагването на „горното“ на множеството изкачващи се и устремили се нагоре хора, а също и като забележим, че обратното на всяко „горно“ е именно „долно“ и „нисше“ — тук всички спорове са излишни, разсъдъкът трябва да замлъкне пред правото и истината. Дори и да е вярно, че „всичко е относително“, то от това следва, че е относителна и самата… относителност, от което пък се извежда _абсолютността_ на нещата, за които „не се спори“, излишно е да се спори. Кои обаче са нещата, намиращи се „горе“ (които се достигат със значителни усилия именно заради тяхната ценност) и, респективно, кои са „долу“ — и значи до тях лесно можем да се „смъкнем“ и пропаднем? Другояче казано, кои са

#	„мировите места“

	„местата“ за света, които изобщо определят _посоките_ — както в пространството, така и във времето, „течащо в нашите гърди“, благодарение на което всичко става и… загива?
	Най-отгоре за човека, за всички нас е _„небето“_ и _„небесното“_, най-отдолу е „равната земя“ и всичко _„земно“, „приземено“, „вкоренено в земята“_. Човекът живее между тези два полюса, разположен е между тях: с краката си стъпваме на земята, а „отгоре“ е главата, която изглежда ни подтиква да се стремим към _високото_ и небесното. Това, че за разлика от „другите земни животни“ — които са разположени с тялото си паралелно на земята — човекът стои вертикално на нея, това, че ние наистина _стоим_, докато животните всъщност „пълзят“ по земята с четири крака, едва ли е лишена от смисъл подробност. Изглежда _духът_ на човека е локализиран в горната част на тялото — _главата и сърцето_ — поради което тъкмо той го е изправил „на два крака“(а не… „избуялата трева“ на шегобийците Дарвин и Енгелс!), поради което ние сме заели „стратегически“ крайно различна позиция спрямо света; това е многозначителен факт, свързан по тайнствен начин с човешката екзистенция, която коренно се различава от „животуването на животното“. Духът ни „тегли“ нагоре, но въпреки всичко сме стъпили здраво на земята: птиците ни превъзхождат, те не са така зависими от „земното“ и силата на инертната тежест (макар че и човекът намери начин да лети, включително и в пространства, до които не е достигнала нито една птица: Луната!).
	Самата земя съдържа „възвишения“, „хълмове“ и пр., а сред тях най-високи са _планините_, чиито върхове като че ли опират в небето. Всяко човешко движение е или по _плоската_, равна земя, или се отклонява от нея и се устремява _нагоре_, т.е. по посока към небето. Съществуват и „подземни селения“, това са _недрата_ на земята (пещери и пр.); границата между земно и подземно е очертана от нивото на _морето_ (водата е склонна да заема винаги ниското и да го изпълва), а повърхността на морето съвпада с най-ниското на земята и „най-горното“ за подземното; самото море по този начин започва от тази граница и заема в своите дълбини изцяло подземни пространства. В този смисъл от особена важност е

#	символиката на земята, морето и планината

	разположени по оста _„горе-долу“, „висше-нисше“_ и, вероятно, „ценно-малоценно“ (?). Екзистенциалните измерения на тези _символи_, тяхната значимост за човешкото съществуване — която всеки чувства непосредствено, стига да си е „открил“ душата за смисъла — трябва да бъде изразена по възможност най-плътно и осезаемо: в същата степен, в която ги преживяваме непосредствено, пряко. _Животът_ на земята, на „грубата твърд“, е съвършено различен от този на планината и на нейния връх, а също и в сравнение със съществуването в единство с морето. Дали тези различия не се дължат на особеностите в начина, по който тече времето — отекващо във цялото ни същество и съществуване — било на земята „долу“, било горе на планинския връх, било на блестящия от светлина морски бряг и в нежно обхващащата цялото ни тяло морска вода?
	Трябва да се запитаме кое е това, което кара хората да се стремят към високото на планината (макар че в днешно време малцина са упоритите катерачи, разчитащи на собствените си крака за да стигнат мамещия в далечината и във висината връх), а също и какво намират като „жизнена среда“ и _дух на живота_, общувайки с морето и неговата необятност. Друг един възможен въпрос: откъде започва истинското _пропадане_ на един човек — от границата между земно и подземно или пък още със спускането от високото на планината? Това, че общо взето живеем _„нито горе — нито съвсем долу“_, а „някъде“ в _неопределеното_, какво означава, какъв е неговия смисъл? Знаем, че великите аскети, светци и учители на човечеството са избирали за своя обител планината, където техният дух, откъснат от земното и нисшето, се е устремявал към своята родина, към безкрайните пространства на Небесното и Божественото (смятаме, че Бог не може да е „другаде“ освен тъкмо там!). Иисус Христос _слиза_ от планината и, вдъхновен, произнася възвишаващата душата проповед, наречена „нагорна“; Св.Иван Рилски достига своята святост и чистота, живеейки на най-високото място на България, планината Рила; Тибет и Хималаите, най-високото място на планетата Земя, са смятани за „свещени места“, към които се стреми духът, в които духът достига най-висшето си прояснение и издигане — тези примери са достатъчни. Дори и прекалено „земни“, но все пак мистично настроени хора, мислители и дейци, са търсили „високото“ за уединение и „събиране“ на духа, за концентрация на своята жизнена енергия: Ницше и неговият Заратустра, Достоевски и неговата загадъчна любов към Швейцария и Алпите, Хитлер, нашият Цар Борис III и баща му, строителят на съвременна България Фердинанд I, Иван Вазов, омаяният от „великата рилска пустиня“ национален наш поет и т.н. Излиза, че изкачването на планината откъсва човека от _вкоренеността_ му в равната земя и кардинално променя

#	„оптиката“ на виждане на света и живота

	с която сме свикнали, която е породена от близостта ни с _плоското_ на земята. На високия връх и в планината времето, вероятно, тече различно, с „разбита“ обичайна динамика, поставяйки душата в крайно променена и дори „екстремална“ _жизнена ситуация_ (иначе защо ще бягаме в планината?!). Другояче се диша и живее на високото място в сравнение с живота върху плоскостта на равната земя, безкрайно разпростряла се до хоризонта и чезнеща в далечината — което предизвиква неописуема тъга и чувство за захвърленост в противовес на усещането за _сила_ и _господство_, владеещо душата на „покорителя на висините“. Същевременно планината задава _„третото измерение“_ на съществуването, от което зависи неговата обемност, пластичност, телесност — или ако не го задава, то поне го обозначава най-категорично; ако липсваше „височина“ то тогава плоскостта щеше да ни „залее“ и „задуши“. Впрочем, _орелът_ — тази царствена птица, обитаваща високите планини — е несравнима по своето достолепие с равнинните птици; той излъчва сила, величавост и суровост, които е смешно да бъдат сравнявани с външния вид и „смисловата натовареност“ на такива прекалено _земни_ птици-дегенерати като… кокошките, патиците и гъските — и това съвсем не е случайно, а е многозначително. (Дали и ние, „приземените“ жители на равнините, не сме същото, което са тези окаяни птици в сравнение с гордия орел?!) Но нека да се опитаме да вникнем внимателно и последователно в подетите теми и въпроси.
	Впрочем,

#	„приземеността“

	се оказва _средина_ (средно положение) между горното и долното, чийто полюс е някъде дълбоко в недрата на земята — и в този смисъл тя е „ниско“ в сравнение с най-горното (небето), но същевременно „високо“ в сравнение с дълбините на подземното царство (на древногръцкия _Тартар_ и _Аид_, на християнския _Ад_). „Приземеният“ човек следователно е „пропаднал“ надолу в сравнение със страстно отдадения на високите върхове и на планината аскет; но той същевременно е „издигнат“ със съвършено пропадналия обитател на Ада. Освен това над най-високите върхове се намират безкрайните пространства на небесата и в този смисъл „приземен“ е и достигналият най-високите планински върхове; но той е достигнал _границата_ между „високата земя“ и „началото на небето“. Защото

#	силата на тежестта

	тегли човека надолу както и всяко тежко тяло, но у него е заложена и възможността да й се противопостави, да я надмогне и победи — избирайки движението нагоре пред падането или „свличането“ надолу. Тази възможност се основава на _свободата_, нямаща нищо общо с инертността и непроницаемостта на плътната материя, която по самото си естество се стреми надолу. Това, по което човекът се различава от обикновеното _тяло_, е предпоставка за издигането му нагоре, към високото на свободата и духа. В човека си противодействат две сили, едната го „дърпа“ нагоре, към висините и висшето, другата го „тегли“ надолу, към равновесното състояние на прилепения към земята индивид, победен от силата на своята тежест. Която от тях надделее, тя повежда човека било нагоре, било надолу, било по плоскостта на безсъдържателното движение върху „равното“, което не крие никакви изненади и предизвикателства. (Но нали когато отпуснем тялото си върху земята — например „лежейки“ върху уханната трева и „сливайки“ се с мощта на майката-земя, която все едно сме взели „с ръце“ и „повдигнали“ върху себе си, и въпреки това ни е така леко — по непонятен начин тя ни _„зарежда“_ със сила: защо е така?!) Всяко движение на живота същество — каквото и да е то — е резултат на жестока борба и

#	конфликт на извисяващата жизненост с приземяващата инертност

	(на „силата нагоре“ и „силата надолу“), при който — щом е налице _ефект_, преместване, „надигане“ дори над земята — е победила първата, която е надмогнала втората (силата на тежестта), опитваща се да ни прикове неподвижни върху земята. Затова особено пък всяко пътуване нанякъде по свободно избран път е _триумф на духа_ над силата на тежестта и над инертността на плътната материя, затова и лекият полет на птиците е апотеоз на борбата на силата нагоре срещу материята, окончателно превъзмогната от _духа на живота_. По този начин жаждата на човека да _лети_ като птиците е кулминация на усилията му да се откъсне от материята и да се почувства триумфиращ над нея, _свободен_. Така достигаме до нещо важно: издигането нагоре е

#	шествие на свободата

	(към… самата себе си, към _идеята за свобода_), докато „пропадането“ надолу, всяко падане (дори когато се „спънем“ и „залитнем“, дори когато се „подхлъзнем“ в снега и се „стоварим“ с цялата си тежест на земята!) е отказ от свободата и победа на инертността, тежестта, на материята и несвободата (съвсем не е свободно падането ни върху леда!). Пътят на свободата е възхождане нагоре, съпротивляващо се на притеглящата надолу сила на тежестта, всички пътища нагоре са _пътища на свободата_. Съответно падането надолу или „свличането“ под действието на силата на тежестта е _провал_ на свободния човек, тръгнал по обратни, „нанадолни“ пътища, пропадане всъщност на свободата у него и превръщането й в нейно отрицание, в несвобода. Пропадащият надолу постепенно става (защо да не го заявя!) _дегенерат_ на човек, обратно развиващ се човек, който регресира и се отказва от себе си, от своята свобода (не е оправдание това, че си се „подхлъзнал“; ценното е да си се „удържал“ въпреки всичко, въпреки леда и неравностите!) Обратно, възхождащият нагоре, поелият уверено по нелеките пътища на свободата, върви към реализиране на самия себе си и на своята същност като _свободно същество_ (единствената същност, която ни е дадена „по наследство“: Адам!). Той се съпротивлява и в крайна сметка преодолява силата на _житейското_ „всемирно притегляне“ и в определен смисъл става свръхчовешко същество — същество, чиито култ е култът на свободната, тържествуващата над материята _сила на живота_ и _духа_. Нека да се опитаме да запазим това разбиране за по-нататъшните търсения (при това моля за прошка: „изморителните“ и „обременителни“ _тежки_ разсъждения дотук трябваше да бъдат понесени от теб, уважаеми читателю, притежаващ добродетелта търпеливост!).
	Но нека да се върнем към

#	простите очевидности

	от които тръгнахме, т.е. към това, че земята е средина на два полюса, „горното“ и „долното“. Най-горното на земята е планинският връх, най-долното, до което може да се достигне по повърхността на земната твърд, е _морският бряг_. Тези две естествени (и по естествен път достижими) _крайности_ са изпълнени със значим човешки смисъл, с изключителна ценност за живота. Отчасти казах какво ни дава „високото“ на планината: _дух на свободата_, чистота, _святост_, надмогване на телесността, възвишаващи душата чувства, откъсване от желанията на _плътта_, аскетизъм, мистични преживявания, несравними с нищо друго — които можем да изпитаме единствено когато се намираме на някой _„покрив на света“_ и т.н. Пространството между морския бряг и планинския връх е _територия_ на свободата, която се „сгъстява“ и „насища“ най-плътно на високото, а надолу е все по-слаба и неуверена в себе си. Какво тогава става със свободата ни на „ниското“, на морския бряг? Тези два края на пространството на свободата не трябва да бъдат разглеждани като прости противоположности — в смисъл че едното е „такова, каквото не е другото“ или пък че на морския бряг намираме точно „обратното“ на това, което ни дава планинския връх; напротив, мястото, където се _ражда_ свободата е тъкмо морският бряг — и затава то е не по-малко възвишено от мястото, където тя достига своята _зрялост_. Нещата изглежда стоят още по-сложно, тъй като от

#	символическият „морски бряг“ на живота

	може да се „пада“ („пропада“) още по-ниско, по същия начин както от _жизнените_ („житейските“) „планински върхове“ — които не са абсолютно високото, нали над тях са небесата! — са само граница, от която започва _истински_ високото, висшето, „най-горното“. Нека да се опитаме да уловим смисловата и жизнена ценност на „морския бряг“ — мястото, от което започва човешката свобода. Не е случайно, че гърците, поставили началото на европейската култура на свободата, са били народ, живял в непосредствено единство и общуване с едно _южно_ и топло _море_, на един прекрасен, омайващ душата, проясняващ духа и импулсиращ жизнеността _бряг._ Наистина, начало на свободата ли е брегът на морето,какво ни дава бляскавата пясъчна ивица, за която копнеем?

	__Морето__, гъмжащото от _живот_ море е символ на живота и самата _жизненост_, то представя вечно жадната _воля за живот_ и непрескващата страст към телесни удоволствия. Морската стихия е точен образ на стихията на _виталността_, която не знае покой и удовлетворение, а вечно се стреми към наслаждения, към сетивни преживявания, към сливане и обладаване на едно друго, също така преизпълнено с живот _тяло_. По този начин първата степен на свободата се въплъщава от освободената в своите пориви и влечения жива плът, която наистина в точния смисъл на думата е основа и корен на всички по-сетнешни прояви на живот — „телесно-физически“ и душевен; тя е „най-простото“, от което като че ли е произлязло всичко друго (а и какво е човекът ако не най-напред едно тяло?!). Оказва се, че човешкото тяло е дълбоко родствено на морето, явяващо се негов _„дом“_, това е началото на могъщото влечение, което всяко тяло носи в себе си. Както морето поема и обладава потопеното в него тяло, по същия начин и тялото се стреми да се слее с едно друго тяло в _еротичната страст, да почувства пълно единение, достигащо чак до усещането за „загубване“ и „разтваряне“. Голото тяло, носено от вълните на „нежното море“, преживява същото, което иска да постигне тялото, носено от вълните на буйната, дива, опияняваща еротика — едно усещане за лекота и безтегловност, за „разпиляност“ в морето на живота и същевременно за пълно единение с него. Морето предразполага и магнетично привлича човека към една неудържима_

#	вакханалия на чувствеността

	и телесността — по същия начин, по който планината и забитият в небето планински връх предразполагат към едно пиршество на чистия и свободен дух, постигнал пълно тържество над телесността и еротичната чувствителност. Между тези два полюса, в които двете велики сили на човека достигат своето крайно, _екстремно_ реализиране и осъществяване, се разполага _„всекидневният живот“_, опитващ се да ги примири и да удържа съперничеството им в рамките на поносимото. Следователно, изправен пред простора на морския безкрай, човешкият дух приема формата на _освободена телесност_ — така както на планинския връх същия този дух достига до формата на пребиваващата при самата себе си и напълно _свободна духовност._ От друга страна морският безкрай и вечно динамичната стихия на морето пораждат в човешката душа усещането за време, тук е началото и на времето в пределите на удържащата се при самата себе си субективност, в чиято _времевост_ проблясват и първите искри на _вечността_. (Нима не това чувстваме, унесени в шума на морския прибой: когато душата, сразена от грандиозността на тръпнещото от живот, непокорно и като че ли „дишащо“ море, занемява и губи усещането за време — духът на морето все едно се е вселил в нея — но в същото време като през сън в разбиването на вълните улавяме пулсациите на неумолимото време, отмерващо „изтичането“ на живота ни; „събуждаме“ се и съвсем не ни се връща „в света“, където такива тайнства не съществуват…Нима копнежът ни за море не се дължи на властното влечение за _връщане при корените_ — което всяко лято изпълва морските плажове с изнемощели от култура и жадни за _„естеството“_, за истината на съществуването човешки същества — и… „тълпи от хора“?) Докато на планинския връх времето с неговата преходност и „тленност“ като че ли замира, признавайки се за победено от тържествуващата вечност, която „идва при самата себе си“ в своята чистота; над върха са небесните пространства и звездите, за които време не съществува, там е царството на вечността, което не е по силите на човека, на живия, но все пак земен и смъртен човек. Между тях, между тези два времеви полюса е разположен всекидневният живот с неговите възходи и падения, с неговите успехи и провали, с неговите „звездни мигове“ и „долни“, прекалено подли изкушения и коварства. В този смисъл във всекидневния живот времевостта и вечността съсъществуват, а телесността и духовността съвместно допълват посилната за човека _жизнена цялост_, осъществявайки трудно достижим и още по-малко удържим компромис (при който и двете страдат, недостигнали до себе си и своята свобода).
	Затова морето носи в себе си

#	духът на свободната телесност

	един дух, който е разчупил оковите на ограничаващите го ценности на „висшето“, „горното“, „високото“ и чисто _духовното_ — за да се отдаде на безумията на „нисшето“, „долното“, „ниското“ и _плътта_. ХХ век, създал един своеобразен _култ към тялото_ (и телесността), с многочислени тълпи поклонници, точно по тази причина естествено го допълва с широко разпространения _култ към морето_, чиито „адепти“ изпълват морските плажове, курорти и тихи места всяко лято, вече почти един век в масови размери. Затова там, където се срещат земята и морето, човек е предразположен да се влее без остатък в буйни „дионисиеви вакханалии и оргии“, тук двете начала — земята, символ на плодородието и _раждането_, и морето, символ на самия _живот_ — подемат страстен танц, увличащ и млади, и стари…
	Казаното дотук беше извлечено от изначални представи, конституиращи по-нататък „опорите“, върху които се гради човешкото съществуване. Това са _архитипични_, дълбоко вкоренени и несъзнавани представи, които са живи във всяко живо същество — въпреки че „изнемогват“ под тежките пластове на съзнанието и културата, които са ги потиснали, „изтласкали“ в лоното на забравата. За да се убедим в тяхната „общовалидност“ и автентичност имаме един изход: да погледнем в закрепеното от човешката памет, удържала истински значимото на отдавна изминали времена — най-древните, първичните и основополагащите всичко по-нататък епохи на _митологията_. Затова ни предстои да сравним добитото в тези далеч отвели ни _непосредствености (интуиции)_ с един познат образец — гръцката митология.

>	Част III: Време и истина

>>	7. Първите начала

	__7.1. Началната онтологическа картина. 7.2. Уран, „небето“ и „небесното“. 7.3. Гея, „земята“ и „земното“. 7.4. Кронос, „чистата времевост“. 7.5. Олимп, „олимпийското начало“. 7.6. Тартар, „най-ниското“ място в Космоса. 7.7. Аид, „царството на мъртвите“. 7.8. Понт, духът на морето. 7.9. Възходите и паденията на всеки един от нас. 7.10. Екзистенциалните структури, от които никой не е независим. 7.11. Истината е в нас самите.__
	„Около“ времето се „завъртяха“ теми и въпроси, които обаче съвсем не са тръгване по страничен и обиколен път: питането за човешкото същест-вуване „във“ времето необходимо предполага едно _разширяване_, което е предпоставка за _концентрирането_ ни именно във фокуса на времевата проб-лематика. И ако до времето се свежда всичко останало — по някакъв начин — то това именно означава, че нямаме право да го разглеждаме единствено само по себе си, откъснато от всичко свързано с него, съдържащо се в него.
	Връщането ни към _началото_, в което се намират _първите начала_ и опо-рите на съществуването, в този смисъл е неизбежност. Затова

#	началната онтологическа „картина“

	която ще се опитам да възсъздам на основата на дълбоките гръцки представи, ще се превърне в здрава опорна точка на последващото движение по избра-ния път. Нали сверяването на ориентирите и посоките във всяко пътуване е „ежеминутна“ потребност…
	За гърците в началото на всичко стои _Хаоса_ (от „зев“, „зинал“, „зейнал“, „зеещ“, „зеене“, подобно на _„зейнало пространство“_, „празна протяжност“; по същия начин казваме, например, _„зейнала пропаст“_). Според Хезиод Хао-сът се намира сред _първопотенциите_ наред с _Гея_ (Земята), _Тартар_ и _Ерос_, Ерот (Любовта). Тъй като за Гея и Тартар ще говорим по-нататък, то тук трябва да се каже нещо повече поне за Ерос. Ерос, заедно с _Ефир_ и _Метида_ („мисълта“) са деца на _Ереб_ („мракът“) и _Никта_ („нощта“), произлезли от Хаоса. Наричат го също _Протогон_ („първороден“), _Фанет_ („явяващ се, явен“) и _Фаетон_ („сияещ“, „сияен“). Ерос е всевластна световна сила, представяли си го като смел стрелец, крилат, многоизкусен, владетел на ключовете на ефира, небето, морето, земята, царството на мъртвите и Тартар, дори като хитроумен, но жестокосърдечен „малчуган“, подобен на вятъра, „златокос“ и „златокрил“ _бог на любовта._ Но да се върна отново на Хаоса; според Платон хаосът е мястото на разделянето и разчленението на стихиите, някои други си го представяли като пространството между небето и земята. Общо взето Ереб и Нощта (Никта) създали _„световното яйце“_, от него се родил (по други све-дения) Ерос, а Ерос чрез смесване на всичко породил Земята, небето, морето, боговете и хората. Излиза, че Хаосът се разбира двояко: като физическо праз-но пространство, „напълнено“ по-късно с всичко, от една страна, и като нещо _живо_ и _животворно_, като основа на световния живот — от друга. Хаосът е бил разбиран и в следния многозначителен смисъл: като _безкрайна протяж-ност_, но не по отношение на пространството единствено, а особено спрямо _времето_. За това свидетелствуват думите на Марк Аврелий, написал:
C>
	„Обърни внимание на това как бързо всичко се предава на забрава, на Хаоса на времето, безпределно в едната и в другата страна…“,
C$
	сиреч Хаосът по някакъв начин се свързва с _вечността_, от която е произлязло и в която ще се върне (и непрекъснато се връща!) „нашето“ време. Накрая трябва да се отбележи и тривиалната представа на по-късните времена, че Хаосът е първозданна _безпорядъчност_, „объркана смесица“ на всичко с всичко, т.е. „хаос на нещата“, който започва да отпада едва чрез привнасянето към него на животворна _сила_. Но в същото време как да се свърже това с уподобяването на Хаоса на „световно яйце“, породило от себе си целия свят — и значи явяващо се носител на самия живот? (Явно за Хаоса представите не могат да са други освен… „хаотични“!) Наричали Хаоса _страшна бездна_ (Орфей), символ на _безпределността_, „ужасна празнота“, в която се коренят само първоначалните _източници_ на живота, но не и самият живот, „безформена и всичко поглъщаща бездна“, в която всички неща се разрушават и потъват, _„разтопено битие“_, от което космическото първоединство се появява и в което то ще загине, _„принцип на ставането“_, но и „вечна смърт за всичко живо“, „вечно творящо _живо лоно_ за всички жизнени оформености“, „всемогъщ и безлик“, но всичко оформящ (макар и сам безформен) Хаос, „световно чудовище“, същност на което е пустотата и _нищото_ (в които обаче е заложено всичко) и т.н. Тази плътна представа за Хаоса, която е изразена от руския познавач на гръцката митология А.Ф.Лосев, е напълно достатъчна за нашите цели.
	След това иде

#	Уран, „небето“ и „небесното“

	като компонент на гръцката онтологическа картина. Този бог, принадлежащ на най-старото поколение богове, бил съпруг на Гея, която, впрочем, сама го родила, а след това встъпила в брак с него — от който се родили _хорите_, нимфите, морето (_Понт_), титаните, киклопите, сторъките и голямо множество деца с чудовищен, ужасен вид. Уран притежавал безкрайна _плодовитост_, самият той бил изпълнен с ненавист към грозните си деца и затова ги криел обратно в утробата на Гея, която от това тежко страдала. Земята замислила да облекчи съдбата си и затова подучила най-малкия си син, _Кронос_, да скопи със сърп плодовития си баща: което младежът с готовност направил и така сам поел върховната власт. Така завършила ерата на боговете-чудовища и на първите хаотични стихии, след която започва времето на усъвършенстването на божествените властелини на света — открито от самия Кронос. Уран или Небето е _мъжкото начало_, което едновременно е и „синовно“ спрямо Гея, а също и вторично (Гея сама го родила, както казахме, бидейки _женското начало_ на битието). Уран се нуждаел от лоното на Земята като _„възприемаща“_ (или поемаща) плодоносната му мъжка сила, но Земята не могла да понесе безкрайната потентност на Уран, оттървала се от него с помощта на сина си и така си открила възможността да встъпва в нови бракове, преследвайки свои си цели. Това, че първичното мъжко начало било така безболезнено отстранено и елиминирано от женското е може би най-важна особеност на гръцката митология, която по странен начин признава превес и дори хегемония на женското начало в най-ранните времена. Трябва да се признае, че и Кронос, и по-късно Зевс като върховни богове не притежават така ярко изразена _мъжественост_ (стигаща до „пароксизъм“, безкрайно „дива“ и „неизтощима“!), погубена, впрочем, съвсем безславно от сина тъкмо заради безграничната си пораждаща сила. Така постепенно се сменят местата, Гея става „иницииращата“ раждането сила, а „Небето“ и „небесното“ придобиват съвсем немъжествен и дори „безполов“ характер (това се запазва и засилва в по-късните представи). Гея, почитана завинаги оттук нататък, никога не е била лишавана от власт, нейното предимство и първичност се запазват непокътнати, докато съдбата на Уран, както видяхме, била съвсем неблагополучна и — именно като _мъжко начало_, като мъжественост — с променена насока. Уран и Небето повече не са в първоначалния си облик тъкмо заради Гея и Кронос, те се изпълват с нов смисъл, в някакво отношение обратен на този, с който са се появили в началото (мъжествеността на Небето тежко пострадала: Уран бил „скопен“!). Затова да продължим с

#	Гея, „Земята“ и „земното“

	С техния смисъл и съдба; Гея е толкова значима за човека, че с право е била наричана _„майка-земя“_. Тя се родила веднага след Хаоса и те двамата (наред с Тартар и Ерос) съставляват четирите първопотенции. Вече знаем историята й с Уран, позитивното от която е че се раждат от този брак _титаните_, сред тях Кронос и Рея, родителите на Зевс. Гея също родила Понт (морето), хорите и т.н. Кръвосмесителният брак на Гея с Понт дал началото на много чудовища, стихийно пораждащата сила на Гея не знае предел, а потомството й се отличавало с дива, необуздана сила, несъразмерност, уродство, накрая с миксантропизъм, смесване на животински и човешки черти. Гея хранела децата си с мощна сила, например синът й Антей бил неуязвим именно благодарение на майчината сила (Херакъл могъл да го победи едва когато го откъснал от земята, вдигнал го във въздуха и го удушил). Внуците на Гея начело със Зевс в битката с децата й, титаните, победили последните и като ги оковали и хвърлили в Тартар, поделили помежду си света. Гея не пострадала в титаномахията (битката на боговете с титаните) и макар че не вземала активно участие в живота на олимпийските богове, често им давала мъдри съвети. Тя например посъветвала Рея как да спаси Зевс от опасността да бъде изяден от Кронос, тя посъветвала Зевс да започне Троянската война (златните ябълки били нейн дар за Хера) и пр. Гея се оказала хранителка на древната мъдрост, на нея били известни повелите на _съдбата_, законите на битието и пр. Образът на Гея се слива с този на _Кибела_, оргиастична богиня от фригийски произход (което ни принуждава да се запознаем и с него). Митовете за Кибела са свързани с историята на младия Атис, син на двуполовото същество Агдитис (така на някои места наричали _Великата Майка_) и дъщерята на реката Сангариос. Атис бил младеж с небивала красота и в него се влюбила самата Агдитис, която попречила на бракосъчетанието му с царската дъщеря. Тази кръвосмесителна любов между майката и сина води до безумието на Атис, който сам скопил себе си и умрял. Агдитис в разкаянието си помолила Зевс да направи тялото на Атис вечно младо и нетленно, това не станало, но от неговата кръв пониквали пролетните цветя. Същият този Атис е любимец на Кибела — според римската версия на мита — страж на нейния храм, който нарушил обета за безбрачие, увличайки се по една нимфа. Ядосаната Кибела погубила нимфата, пратила на Атис безумие, в резултат на което той скопил себе си и умрял в страшни мъки. Кибела излъчвала ужас и отчаяние поради зависимостта от ирационалното, мрачно могъщество — символ на което е самата тя. Богинята изисквала от своите служители пълно подчинение, забравяне на себе си в безумен възторг и екстаз: нейните жреци по този начин си нанасяли един на друг кървави рани, а неофитите сами себе си скопявали, умирайки с нейното име на уста и така подчертавайки безпределната й сила като носителка на живота. Общо взето чрез Кибела Гея се свързва с първичната сила на непосредствената _женственост_, с непресекващата ирационална _воля за живот_; самата тя е първоначало на _живота_ и _раждането_, не знаещи изтощение и покой. Вече споменах за странното доминиране на женския първоелемент в отношенията му с мъжкия в лицето съответно на Гея и Уран. Ще си позволя една интерпретация: Земята, разглеждана като „пространство“ на човешкия живот, е взела превес — дали това не е основанието за мъчителното преодоляване от страна на човека на безусловната му зависимост от _земното_ и „тленното“ (в което той един вид е „закотвен“!), така харектерно за западната _„одисея на духа“_, на духа, който по начало е _мъжка_ потенция и „привилегия“? Заслужава си да се мисли в тази насока, но засега дотук…
	Да продължим по-нататък, ето че стигнахме до

#	Кронос, „чистата времевост“

	ако така може да се определи смисъла,който носи в себе си титанът, най-млад син на Уран и Гея. Известно е, че той скопил баща си и се възцарил, вземайки за съпруга сестра си Рея. Предсказанието на Гея че Кронос ще бъде лишен от власт от собствения си син довело до това, че той се опитал да надхитри даже своята съдба — и затова _„поглъщал“, „изяждал“_ всяко от децата си в мига, в който то се раждало. (Дали оттук не идва поговорката, че _„Ненаситното време изяжда всичко“_?!) Рея обаче, подучена от Гея, при раждането на Зевс вместо сина си предложила на Кронос завит в пелена камък, той го погълнал без да разбере измамата, а когато Зевс пораснал, дошло времето за изпълнение на предсказаното. Възмъжалият Зевс по съвета на своята жена Метида („мисълта“) опоил Кронос с вълшебно питие, благодарение на което бащата повърнал изядените преди зевсови братя и сестри. Така под предводителството на Зевс започва войната на боговете с титаните, продължила десет години и завършила с пълна победа на младите богове: титаните били хвърлени в Тартар, където стенели под охраната на сторъките чудовища (също техни деца, впрочем, но страдащи от това, че са ги създали така грозни, безобразни — и затова ненавиждащи родителите си). Сред децата на Кронос се отделя кентавърът Хирон, известен със своята мъдрост (съществото, обединяващо кон и човек, не може, изглежда, да не е мъдро!). Според орфическата традиция Кронос се помирил със Зевс и останал да управлява _„островите на блажените“_ (за които не се знае къде се намират!); оттук иде представата за царстването на Кронос като щастливо и блажено _време_. Ясно е, че Кронос пряко се свързва с времето, с „хронос“, той е нещо като _бог на времето._ За римляните Кронос е именно Сатурн, възприеман като символ на _неумолимото време_. Известни са _сатурналиите_, празниците в Рим, при които, между другото, господарите и слугите си сменяли задълженията (в някои страни, изглежда, тези празници през последните десетилетия никога не са свършвали — например у нас, в България, в която слугите продължават да се държат като господари вече повече от 50 години: поради което и страдаме). Позицията на Кронос сред онтологическите начала в лицето на титаните и боговете е твърде интересна: сам върховен властелин, отнел властта на баща си, по предписанието на съдбата също бил лишен от нея, и то от собствените си деца — олимпийските богове. Излиза, че това, което Кронос направил за да се възцари, му било върнато от неговите собствени деца — и така той изпуснал върховната власт. Символиката тук е ясна: това, което времето дава, то го и отнема — в лицето на порожденията си, своите „деца“; другояче казано, това, което печелим в своето време, тъкмо заради коварството на времето го и губим, лишаваме се от него. В радостта от преживяваните мигове се крие и предусещаната скръб, която ще дойде на нейно място: тъкмо защото времето е „отлетяло“, тъкмо защото този (времето), който нещо ни дава, той ни и го взема.Тази, струва ми се, е „поуката“ от историята на Кронос…
	Така стигаме до

#	Олимп, „олимпийското“ начало

	на живота и битието. Какво носи в себе си многопластовият символ на Олимп?
	Олимп е „най-високото“ място, това е _планински връх_ в Тесалия, обител на боговете или мястото, където те живеят. Тук се намират дворците на Зевс и другите богове, построени и украсени от Хефест. Олимп е символ на върховната власт на новото поколение богове-олимпийци, победили титаните. За разлика от титаните олимпийците не са така ирационални, диви, „титанични“ и стихийни богове, те са по някакъв начин по-близки да човека и някак си „по-цивилизовани“, овладели себе си и своята сила, по-хамонични и съвършени, на което, вероятно, се дължи пристрастеността им към разума и мъдростта. На вратите на Олимп стоят „хорите“ („орите“), три сестри, дъщери на Зевс и Темида и сестри на _„мойрите“_, богините на _съдбата_, и „харитите“ (благодетелните богини). Та богините, пазещи вратите на Олимп, всъщност са богини на _годишните времена_ („сезоните“), те се грижат за _подредеността_ на живота, в това число и човешкия, внасят в него установена строга периодичност и наблюдават за закономерното му течене. Имената им са _Евномия_ („благозаконие“), _Дике_ („справедливост“) и _Ирена_ („мир“). Тук нямам възможност (тъй като и не съществува особена потребност за това) да описвам _пантеона_ на Олимп, но нека поне да кажа за сестрите на _хорите_, именно _харитите_, които въплъщават доброто, радостното и _вечно младото_ начало на живота; това са благодетелните богини. Такива са съответно _Аглая_ („сияйната“), _Ефросина_ („благомислещата“) и _Талия_ („цъфтящата“). Но като че ли другите сестри на хорите, а именно _мойрите_ (от „мойра“, буквално „част“, оттук иде _„участ“_, участта, която получава всеки при раждането) са още по-значими персонажи в гръцкия пантеон. (Забелязвате ли, че тук все става дума за божества от… женски род, на които се приписва най-решаваща роля!) Мойрите са самостоятелни божества, които определят една или друга участ на човека, при това чрез _изричане_ (оттук иде _„рок“, „реченото“_) на волята си, което дава насока на по-нататъшния, на бъдещия живот на човека (т.е. _„отсъденото“_ или _съдбата_). Отначало мойрите били представяни като тъмна, невидима сила, но по-късно се установява отчетлива представа за тях като три сестри. Техните имена са _Лахесис_ („хвърляща жребия“), _Клото_ („предящата“) и _Атропос_ („неотвратимата“), съответно на това Лахесис определя _жребия_ още до раждането на човека, Клото преде нишката на живота му, а Атропос неотвратимо приближава _бъдещето_. Платон смятал, че мойрите са дъщери на богинята _Ананке_ (_„необходимостта“_, въртяща _„световното вретено“_). Смятало се също, че дори и боговете са подвластни на мойрите и съдбата, самият Зевс, наричан _„Мойрагет“_ носи титлата на върховен бог и _„изпълнител на съдбата“_, което значи, че богът знае човешките дела и всичко онова, което мойрите са предназначили, както и онова, което са отказали — но нищо не може да променя (негово „задължение“ е _да стане_ онова, което те са отредили, да се изпълни _закона на съдбата_). Съперница на мойрите в известен смисъл била само богинята _Тиха_ (богиня на _случая_), която символизирала неустойчивостта и изменчивостта на живота.
	Да се опише „вътрешността“ на Олимп (ние все още сме на вратите му!) е безнадеждна работа, гръцкият пантеон на боговете е изключително многолик, пластичен и ясно очертан, преизпълнен е с дълбока символика и богат смисъл. Нека да задържим в съзнанието си _„върховността“_ (като „най-високото“ място на битието) на Олимп, откъдето пък се определя и „върховенството“ му спрямо човека, човешките дела и живота изобщо.
	Противоположност на Олимп (не само в… „географски“ смисъл!) е

#	Тартар, „най-ниското“ място в Космоса

	и битието. Известно е това, че Зевс, след като победил титаните, ги изпратил в Тартар, откъдето се чували техните стенания. Знаем също, че титаните символизират първичните природни стихии и катастрофи, те са първобитни и диви, не познават разумността и „самоограничаването“, тяхно оръдие е грубата сила и не знаещото предел влечение. С изпращането им в Тартар най-ниското място се оказва обитавано тъкмо от _ирационалното_, дивото, първобитното, грубото, „катастрофическото“, от унищожителната стихия и дори „бесовщината“ (ако може да се използва тази неподходяща, впрочем, дума). За да не бъдат изпуснати на свобода, което ще доведе до разбиването на целия _космически ред_, титаните биват охранявани от страшни чудовища, породени от тях самите, от сторъките, които освен сто ръце имали и петдесет глави и понеже ужасили и баща си Уран, били изпратени в недрата на земята. Именно сторъките помогнали на Зевс да победи титаните и от ненавист към родителите си останали в Тартар да ги пазят вечно, да „погубват“ свободата им, оказала се пагубна за хармонията на битието.
	И така, двата края на мирозданието са Олимп и Тартар, най-високото място, обитавано от боговете-олимпийци — които все пак са по-човечни, но и „по-умерени“ — и най-ниското, намиращо се в най-страшните дълбини на Космоса, за което вече знаем какво съдържа и символизира. От друга страна Тартар е по-ниско и от _Аид (Хадес)_, от царството на мъртвите, той е отдалечен на такова растояние от Аид, на което земята е отделечена от небето. (Гърците смятали, че ако се хвърли менда наковалня от небето, тя ще пада девет дни, също толкова време ще й трябва трябва за да долети и от земята до Тартар.) В Тартар се намират _корените_ на земята и морето, всички краища и начала, той бил ограден от медна стена и Никта (нощта) го обкръжавала в три реда. Тартар е жилище на Никта, от великата бездна на Тартар се страхуват даже боговете. Наричали го _„ниско небе“(„долно небе“)_ в отличие от горното небе, започващо от Олимп.
	Казах вече, че между Олимп и Тартар се намира

#	Аид, „царството на мъртвите“

	подземните селения, чието друго име е _Хадес_ (изглежда Аид е доста наблизо до нас, до „светлата земя“). Самият Аид е олимпийско божество, което обаче се намира постоянно в своите владения, той е брат на Зевс и Посейдон (братята разделили наследството на сваления от власт баща). Омир нарича Аид „щедър“ и „гостоприемен“, тъй като смъртната участ няма да отмине нито един човек. Аид също бил наричан _Плутон_ („богат“), защото е владетел на несметно количество човешки души и на скритите в земята съкровища. Известно е и това, че нашият Орфей така очаровал със своето пеене и със свиренето си на лира Аид и жена му Персефона, че те се съгласили да върнат на земята неговата любима Евридика. Аид не бил зачитан много-много от смъртните, те не му принасяли жертви, той няма потомство и даже и жена си намерил по „незаконен начин“ — откраднал я докато тя събирала цветя на една ливада. Обаче той внушава ужас със своята неотвратимост и _неизбежност_; въпреки това имал само един храм на гръцка земя, в Елида. Описанията на Аид са твърде богати, например на Омир са известни: входът в царството на мъртвите, охраняван от страшен пес (куче), този вход се намирал на _запад_ („запад“, „залез“ — символ на умирането; „у{e}мира{/e}“, т.е. тръгва си от света), по-точно на края на запада зад реката _Океан_, опасваща земята; _асфоделевата ливада_, където блуждаят сенките на мъртвите; мрачните дълбини на Аид, това са Ереб, реките Кокит, Стикс, Ахеронт, Пирифлегетон, към тях са добавени по-късно Стигийските блата и Ахерусийското езеро; Аид е окръжаван от огнената река Пирифлегетон; _реката за забравата_ Лета, от която мъртвите пият за да забравят миналото си и за да не съжаляват за земния живот; превозвача на мъртвите Харон с неговата лодка; триглавият пес Кербер (Цербер) и пр. В някакъв смисъл в Аид се изкупвали земните постъпки („грехове“), което обаче не се „връзва“ много с представите на гърците за съдбата, а също и с това, че за тях свободата е твърде абстрактна и формална. Интересно е, че в Аид има и място за праведници, това са _елисейските поля_ или _елизеума_ — според ранната представа на Омир. Това е всичко, което знаем за подземното царство на мъртвите, намиращо се между най-ниското, Тартар, и земята; това, впрочем, е изобщо „най-ниското“, до което изобщо човек може да падне — просто защото _вече не е жив_; там обаче ще отидем всички…
	Промеждутъчното място между подземното и земното е

#	Понт, духът на морето

	Тук се скъсва с мъртвото, владеещо Аид, тук се заражда животът. Нека да се запитаме какво символизира _морето_, каква е истината, скрита в него?
	За гърците морето е бог Посейдон, той е неговият образ и владетел, негова „душа“, обитавана тъкмо от _„морския дух“_, Посейдон е персонификация на този последния. По жребий на Посейдон се паднало морето, Зевс и Аид си поделили останалото. Епитети на Посейдон са _„разклащащ земята“_ и _„земледържец“_, най-древната представа за него е свързана с _оживотворяването_ и плодородието на земята, проникната и пропита от влага. Той е представян като _демон_ на плодородието и _оплодяващата сила_ на земните недра, като непресекващо пораждаща водна стихия. Отъждествявали Посейдон в ранни времена с _влагата_, даруваща живот на земята, а по-късно тази носеща живота сила започнали да свързват с морето. Морският бог е с буен нрав, непрекъснато се опитва да съхрани своята независимост, той се счита за равен на Зевс — признавайки все пак върховенството му. Посейдон не живее на Олимп, а обитава собствен разкошен дворец на дъното на морето. Посейдон е морската тъмносиня разпенена вълна, затова постоянно го наричат „бог със сини къдрици“, „тъмнокос“, със страшен облик, могъщ и стихийно-своенравен. Той е баща на много деца, и всички те са стихийни, ужасни, чудовищни, великани и разбойници („побойници“), негов син е даже един кон, великолепен жребец, Ерейон. Единствената страна, където царувал и управлявал Посейдон и неговите потомци била _Атлантида_; известно е, че заради извънредно безчестие на жителите й тази страна била наказана жестоко от Зевс. Веднъж пък Посейдон, разгневен на земните жители, изпратил на земята безплодие — като я облял със солена морска вода; но след това се смилил и простил на предизвикалите го на този страшен катаклизъм, застрашил живота на всичко живо по земята. Основното за него обаче е това, че Посейдон се намира в _неизменна опозиция_ към Олимп (А.Ф.Лосев). Това противопоставяне, изразено от познавача на гръцката митология и култура, е изпълнено със следния смисъл: двата полюса на дадения на човека свят — Олимп и Понт — определят _двойнствеността_ на „средата“ — земята — по същия начин, по който същите тези две сили (_съзнателната_ и _безсъзнателната_, „умната“ и „безумната“, хармонизиращата и „внасящата раздор“) разкъсват същината и живота на човека, на земния жител. Всъщност тук в най-чист и първичен вариант е уловена противоположността на _разум_ и _живот_, залегнала в основите на западната култура. _Напрежението_ между тези две велики сили, заложени като опори на човешкото съществуване, неизменно съпътства битието на земния човек, това напрежение определя както възможността да се движим _нагоре_, така и възможността да _„пропадаме“_ (както се „давим“ в морето) _надолу_. Затова _плуването_ в морето е така изразително и привлекателно за човека, то е точен образ на това, което забравяме, движейки се по земната твърд, но тук усещаме непосредствено: във всеки миг можеш да пропаднеш надолу, в морската бездна — ако не противодействаш, ако на силата надолу не противопоставяш превъзхождаща я сила нагоре; за да останем на повърхността и близо до „естествената среда“ на човека — въздуха — трябва да използваме потенциала на водната маса, която както ни крепи, така и може да ни завлече накъдето си поиска; човекът е прекалено слаб за да надмогне и победи морската стихия, но въпреки това, опрян на разума и интуицията си особено („разумно“ и още по-малко пък „разсъдъчно“ също не може да се плува!), на „опитността“ си в плуването, може да я надхитри — и използва (не винаги обаче, мнозина се давят в морето!). Абсолютно същото правим и бидейки на земята, но не го забелязваме — забравяме го, илюзиорно представяйки си, че тук не се пропада както в морето, че тук „всичко е иначе“, докато то съвсем не е. (Шопенхауер съвсем точно отбелязва, че
	„_както вървенето е само постоянно възпрепятствано падане_, _така и животът на нашето тяло е само едно постоянно възпрепятствано умиране, една все отново отлагана смърт…“_)
	Тази „разходка“ из областите и нивата на _битието_ — така, както то се е представяло на древните гърци — подкрепя интуитивната представа на съвременния човек в основните й контури, двете представи съвпадат по _същество_, макар и не по детайли и подробности. Всяка епоха си има своите _Олимп, Тартар, Аид, Понт и Гея_ — ние също си имаме своите, макар да не си даваме сметка за това. Но

#	възходите и паденията на всеки един от нас

	са разположени по тази линия от висшето към нисшето, от най-горното към най-долното — и обратно. Това че ние — за разлика от гърците или от който и да е древен народ, живял някога на някое място по земята — съвременните хора, нямаме толкова жива, гъвкава и пластична, художествено-символическа представа за тези _мирови места_, съвсем не променя същината на работата. Ние си представяме тези места, мислим ги някак си „по-практично“, въобразяваме си, че нашето отношение към тях е „реалистично“ — но това е само повърхността, зад която нямаме решителността да погледнем. Истината обаче е, че в дълбините на душата ни са вкоренени

#	екзистенциални структури, от които никой не е независим

	и които неусетно за нас самите определят битието ни. Индивидулното съществуване на отделния човек може да бъде разполагано — не в пространствения смисъл, разбира се — в „координатната система“ с двата полюса, за която открихме, че е била налице и в най-древните времена; то _става_ някъде, някога и някак по пътя, водещ от горното към долното, от нисшето към висшето, от високото към ниското — и само така може да бъде оценявано. Казваме, че някой е „пропаднал“, а друг се е „издигнал“ или дори „възвисил“; в тези изрази, на които не обръщаме особено внимание (дори и заради „метафоричността“ им!) е скрит не само субективен, но и общовалиден _онтично-човешки смисъл_. Редуването на „възходи“ и „падения“ в нашия живот (а всеки от нас може по безпогрешен начин да определи кое е едното и кое — другото) е естествен ход на _„всекидневието“_, от което не можем да избягаме, да се скрием — както не можем да се скрием и от себе си. Важното е да не губим _посоката_ и — отклонявайки се от „правия път“ от време на време — без губене на време и без налучкване да можем да го намираме отново, усещайки пак „твърдата следа“ и „почвата“ под нозете си; защото само така може да се поеме без съжаления _нагоре_, по стръмнината. Опорочеността на едно съзнание се илюстрира категорично в нежеланието да се различават ясно тези посоки на живота; това се потвърждава всекидневно в опитите да бъдат смесвани и разменяни „автентичните посоки“ (т.е.„горното“ да се възприема като „горно“, на „пропадането“, на същинското падение да се лепва етикета „хитрост“, „успех“, „уреждане в обществото“ и пр., а реалният възход и възвисяване — независимо в какъв аспект се проявяват — да бъдат подлагани на осмиване, на подигравка, да бъдат определяни като „наивност“ или дори „глупост“). Ясно е, че от позицията на гореспоменатата изкривеност и опороченост, натрапвана на другите и лековерните като някакъв „здрав смисъл“ или дори „мъдрост на живота“, прагматична при това, всичко изглежда наопаки както в негатива. _Сверяването_ на посоките затова се налага твърде често, което съвсем не е трудно: ориентирите са вътре в нас самите, иска се само да погледнем на себе си непредубедено, с _ясен поглед_, да отхвърлим решително илюзиите относно
	себе си, накрая, да приемем това, което е, тъкмо за такова, каквото то _наистина_ е. В края на краищата

#	истината е в нас самите

	не другаде, ако сме _верни_ на себе си, няма да се отклоним от нея.
	Но тъй като в _битието_ е истината, а не просто в кухото „нас самите“, то се иска най-напред да намерим своя път към него; впрочем, само за това си заслужава да се живее: другото, останалото, са само подробности…
	Казаното дотук — от първата глава до настоящата, в края на която най-сетне стигнахме — всъщност е опит за една непосредствена _„онтология“_ на човешкото съществуване, която трябва да ни даде фундамента на по-нататъшните изследвания, да очертае водещите ориентири в него. Ще продължим с поредица от въпроси, които са повече _практически_, отколкото така кардинални и основополагащи. Но кой може да ни убеди, че „практическото“, в което _пребиваваме_ непрекъснато, във всеки миг и ден, е по-малко значимо — и съдбовно?!

>>	8. Реалността „човек-и-време“

	__8.1. Човешките нагласи към времето. 8.2. Целостта на живата субективност с „траенето“. 8.3. Екзистенциалните ефекти на будуването нощем. 8.4. Тайнствена „спекулация“ с времето. 8.5. От нас зависи с какво… „запълваме времевата протяжност“. 8.6. „Страдателната“ позиция спрямо времето. 8.7. Ритъмът на моя живот. 8.8. „Нещо не е наред с моето време“. 8.9. Зачестилите всекидневни провали. 8.10. Кардиналните въпроси, които трябва да решавам сам. 8.11. Мечтите за изгодни шансове.__
	Опитите ни да направим _„видим“_ импулса, „идващ от дълбините“ (Бергсон) и опиращ до „самия принцип на живота“, ни отведоха — на пръв поглед — до отдалечени от „проблематиката“ за _времето_ „места“; но това, както ще видим, е само „на пръв поглед“, докато _„взирането“_ ще постави всяко нещо на неговото място — което е истинската задача на философията. В подкрепа на тази увереност тук мога само да припомня забележителните думи на Анри Бергсон:
C>
	„За да разбулим тайнството на дълбините, често трябва да гледаме върховете. Огънят, който е в центъра на земята, се появява единствено на върха на вулканите.“
C$
	Затова оттук нататък ни предстои това да се _вглеждаме_ внимателно в „чашата“ или „кратера“ на вулкана, в който кипи огъня на дълбините — друг избор не съществува. Времето може да бъде „засечено“ най-вече по неговите прояви и _ефекти_, по „резонанса“, който то предизвиква в човешкото съществуване и в душата на човека: _чиста времевост_ извън субективността, извън _преживяването_ й от човека не съществува. Началото, пътят и целта съвпадат, те са вкоренени в нашата същност на _времеви същества_, загадката на времето се свежда до загадката на човека — и _съществуването_ на човека.

#	Човешките нагласи към времето

	— възможността за които се намира дълбоко в недрата на _субективността_ — са твърде многообразни, примесени една с друга, в известен смисъл „нечисти“, слети, неразчленени. Обикновено живият човек се „вмества“ във времето изцяло интуитивно, отдавайки се на неговата нестихваща динамика, забравяйки за неговия ритъм и темп, но следвайки го „импулсивно“ и „спонтанно“. По същия начин интуитивно и незабележимо за съзнанието става _пренагласата_, „превключването“ от една нагласа към друга, подбуждано от неосъзнати вътрешни потребности и желания. Така както нощем, потънали в дълбок сън, спонтанно сменяме позата на тялото в пространството, в леглото, по същия начин денем, в будно състояние, сменяме своята позиция спрямо времето — без да си даваме отчет какво точно става и особено _защо_ така става. Тази _„слятост“_ на живата субективност с потока на времето, при която тя не отделя себе си от него и не му се противопоставя, е първата даденост на живота, която трябва да отчитаме — търсейки разбиране. От друга страна

#	целостта на живата субективност с времето

	при която тя изцяло се потопява в него чак до степента на „загубване“ и „забравяне“ на самия себе си, трябва да бъде запазена за разбирането. Ето го началото на пътя, който трябва да изминем — за да постигнем яснотата и пълнотата, от която зависим. Оттук трябва да тръгнем в изследването си, в което ще се опитам да намеря _„пролуки“_ в тоталността на субективното преживяване на времето. Целта ми е да уловя съставящите я нагласи и „градивни елементи“, а след това да се върна при нея и да я погледна вече от… _„висотата“_ на постигнатото разбиране.
	Времето тече непрекъснато без да го усещаме — с изключение на миговете, в които тягостно улавяме неговия като че ли забавен ход. Мъчителното, „провлачено“ протичане на времето, или по-скоро тягостното течене на сгъстеното като смола време, при което всяка минута „капе“ безкрайно бавно (а това се е случвало на всеки от нас в часовете на напрегнато очакване на някакво събитие или пък при извънредно трудно поносима _скука_) е отправната точка на моето изложение. _Забавеното_ време, чиито ход отеква в субективността и нанася забележими трансформации в нейния живот (вътрешно-душевен и външно-практически) е пролуката, която ми позволява да навляза в _интимното_ отношение на човек и време — предизвикващо моя основен интерес. _Разбиването_ на целостта,наречена „субективно-времева“, тук е довело до своеобразно „спиране“ на времето, а това позволява да се разгледа поотделно и по-съсредоточено естеството на двете съставящи я — което конституира тяхното специфично отношение. „Забавеният кадър“ на иначе непрекъснато течащото и неуловимо време е добра възможност за улавяне на неговото _съдбовно_ влияние върху съществуването на човека.
	Ще започна с един пример, в който могат да се забележат

#	екзистенциалните ефекти на будуването нощем

	когато по някакви причини усещаме най-плътно хода на времето, неговото конституиране в зависимост от особените състояния на субективността.
	Вечер хората си пожелават „лека нощ“, което означава, че има и _тежки_ нощи. Но коя нощ е „лека“ и коя „тежка“ — и защо? При леката нощ заспиваме бързо, спим неусетно и дълбоко, събуждаме се отпочинали и с чувството, че нощта е продължила само един миг, в който сме забравили за времето. Оказва се, че тук реалното време от 7–8 часа (впрочем, ние „проспиваме“ една трета част от живота си, това са няколко, поне две десетилетия!) субективно се преживява като _миг_, т.е.неимоверно се „свива“ и едва ли не изчезва. Обратното е при т.н. „тежки нощи“, които са цели _„истории“_, изпъстрени със събития и мъчителни преживелици: лягаме с намерение да заспим, но сънят не идва (въпреки че го жадуваме), въртим се в леглото, търсейки удобна поза на тялото, от време на време се унасяме в кратки кошмарни сънища, които отново ни събуждат, ставаме, напълно разочаровани в способността си да заспим истински, четем книга или гледаме телевизия, надявайки се някога да се появи всичко побеждаващият сън — и ако това не стане, то наистина нощта е била _тежка_, а утрото посрещаме изнемогващи за сън и преизпълнени с напрежение, „разбити“, напълно неспособни за каквото и да било. Такива нощи се помнят дълго тъкмо поради това, че „има с какво да бъдат запомнени“, но най-дълго се помни чувството, че са продължили много дълго — „цял месец“, „цяла година“, понякога казваме и …„цяла вечност“. Защо е така, на какво се дължи подобен мощен отзвук на _будуването_ върху съзнанието за продължителност? Дали _монотонността_ нежеланото нощно будуване поражда отегчаващите душата преживявания, дали естеството на _случващото_ се ни обременява така силно (за да се превърне една единствена нощ във… „вечност“!), дали пък _безмълвието_ на нощта, нощната _тишина_ не е основанието да се чувстваме _захвърлени_, изоставени „насаме“ с времето, безсмислено съпротивляващи се на неговия ход, но изцяло победени от него? Изброявам тези възможности неслучайно — защото има и други _„будни“_, безсънни нощи, които обаче са изпълнени с друг род емоции — и затова техният резонанс в душата е коренно различен. Това са _страстните_ нощи на „безумно“ влюбените, които също се помнят завинаги, но при тях усещането за вечност е друго: тук имаме абсолютно _желана_ вечност, един стремеж удоволствието никога да не се прекрати, а ние да останем завинаги в магичната стихия на любовта, погълнала ни изцяло, без остатък. Но защо желаната, всеотдайно исканата вечност на любовните преживявания вечно ни се „изплъзва“ и е само инцидент в човешкото битие, докато усещането за _„противна вечност“_, свързвано с безсънните самотни нощи, е така лесно постижимо и същевременно трудно за „прогонване“ от душата? Страстната нощ на пълноценно влюбените, независимо от будуването, прекъсвано от краткотраен сън и нежни, подбуждащи жаждата за живот сънища, след преминаването ни се струва че е била само „прекрасен миг“ (който ни се иска да продължи вечно, никога да не спре, да не бъде загубен безвъзвратно) — защо е така? Как да раберем

#	тайнствената „спекулация“ с времето

	намиращо се в неразгадано от никой отношение с човешката субективност и нейния многолик живот? В едни случаи се появява вътрешна _„разположеност“_ (или {e}пред{/e}-разположеност) към времето, която се стреми да „задържи“ и „спре“ неговия ход, да го съхрани вечно и завинаги — но това никога не ни се удава, напротив, тогава „времето литва“ и никой не може да го спре. В други случаи ни се иска да го превърнем в „бясно препускащо“ и по този начин да го елиминираме, да прогоним мъчителната скука — но и това се оказва не по силите ни, извън нашите възможности. Блаженството, опиянението на любовта и на еротичните преживявания в нея, ускорява и „подгонва“ времето, неусетно изчерпващо се — което унищожава магията, но я запазва под формата на _спомена_ завинаги, паметта е в състояние да задържи нещо мимолетно тъкмо защото то е безкрайно желано и отговаря на предразположеността на субективността към него (макар че тъкмо в спомена времето има свойството да се „разтяга“ — за разлика от непосредственото протичане на „блажените мигове“, тогава струващи ни се нищожни по продължителност). От друга страна неуспешните ни опити да „разширим“ по някакъв начин времето в сладостното преживяване съвсем не ни обезсърчават и ние предпочитаме опияняващия миг пред скучната или самотна вечност в тягостното безсъние в безмълвната нощ. Но такава една нощ, впрочем, може да бъде „победена“ и преобразена — при съответстващата спонтанно появила се нагласа, разбира се — и по друг начин, например чрез наслаждението да четеш книга или текст, в който си намерил увличащ, дълбок смисъл или ценност за своя живот, както и по други начини, които разбиращият себе си индивид винаги има под ръка. Това потвърждава правилото, което никога не трябва да забравяме: разбирайки _себе си_, с това разбираш и времето; ако си объркан спрямо себе си (имаш неясна, хаотична представа за самия себе си), то с това и времето, в което живееш и в което си „поставен“, неминуемо се обърква и „заплита“. Това ни показва, че за човека ценност има не времето само по себе си (или неговият „ресурс“ като такъв), а _изпълнеността_ му с определен род занимания, преживявания и субективни състояния, т.е. ние преживяваме непосредствено не времето „като такова“, а _себе-си-във-времето_, своята субективност и живот. Дали обаче времето е само нещо като _„декорация“_ на пиесата, в която участваме, но която се сменя за следващото действие според сценария (и тогава се оказва, че от нас нищо не зависи) — така ли е? Това, че

#	от нас зависи с какво… „запълваме“ времевата протяжност

	и по този начин _„вместваме“_ себе си в него — предопределя отрицателния отговор на поставения въпрос. От всеки един от нас зависи много, почти всичко — що се отнася до изпълването на _чистата продължителност_ на времето с избрани от нас и пораждани, правени от нас _събития_, „случки“, „преживелици“. А в зависимост от това какво правим и _как_ го правим се определя нашата вътрешна разположеност към времето, която се съчетава с _„времевия лъч“_: за да се получи специфичната _„интерференция“_ на двете, лежаща в основата на реалността _„субект-време“_, на нашето дълбоко единение с времето, от което непрекъснато зависим, но което също зависи от нас самите. В този смисъл с право е казано, че „времето е в нас“ в същата степен, в която и „ние сме във времето“; човек и време са неразделни: без _субект_, който да го преживява, времето „угасва“ в замръзналата и инертна вечност на _нищото_, на празното съществуване без смисъл и посока. Ние не трябва да поставяме себе си в
	„__страдателна“ позиция спрямо времето__ (превръщайки се в „жертви“, подхвърляни безжалостно от неспиращия времеви поток), а трябва да _действаме_ в свободно избрана от нас посока, което ни поставя в едно _действително_, пълноценно преживяно, реално за субекта, _автентично_ време. Затова времето е чуждо и неразбрано единствено за несвободните хора; в степента, в която сме свободни и действащи (дори само _готови_ за действия!) , времето е _наше_. За мъртвите предмети около нас (този камък, тази чаша и пр.) време не съществува — или съществува само чрез човека — те съществуват потопени в една безизразна и безжизнена „вечност“, която някога неусетно ще погълне и техните отломки. (Какво от това, че този камък, който притиска страниците на разтворената пред мен книга ще ме надживее след като аз не завиждам на неговата куха, скучна, мъртва вечност?!)
	_Ефектът_ на моите преживявания и действия върху целостта на моята душа твори _времевата ос_, върху която се разполагат (според ценността си за живота) значимите за мен събития, т.е. проявите на моето _битие_, съучастващите в битието ми прояви. Единното „за всички субекти“ време е абстракция на мисълта, то не съществува като _жизнена реалност_, преживявана реално (непосредствено, като чувство и наслаждение) само от някой единичен, отделен и _жив_ субект, то е нещо като „мътилка“ на смесени, но отдавна „изветрели“ вина, която никой не иска да пие. Вътрешният усет за време се определя от

#	ритъмът на моя живот,

	това дали ценя времето зависи от това дали ценя _себе си_ като реалност, имаща и времеви измерения. Достойнството на човека, изглежда, тук намира своите първични извори — нека това да бъде наш ориентир по-нататък. Да виниш времето (което било „такова“, а трябвало да бъде „друго“) за неща, които са се случили на теб самия, е отказ от себе си, признание за непълноценност, пълно неразбиране на своята самостоятелност и уникалност — границите на която задаваме ние самите, изхождайки от свободата си.
	И така, ако се оплакваме, че „времето ни бяга“ и не можем да го „настигнем“ или пък че тече „мъчително бавно“, то ние всъщност недоволстваме от себе си и от своя живот — макар че нямаме доблестта да го направим открито, а се опитваме да си намерим „извинения“. В такъв случай трябва да намерим смелостта да потърсим вината в себе си и на тази основа да се вгледаме внимателно в живота си: _„Тук е Родос, тук и скачай!“_. (Един човек се хвалел, че може да скача по-високо — или по-дълго — от всички, но… на остров Родос. Недоверчивите и мъдри атиняни му отвърнали: „Тук е Родос, тук и скачай!“; другояче казано, настояли, че ако смяташ че можеш нещо, то следва да го направиш, а не да си търсиш извинения: „Покажи какво можеш, недей само да се хвалиш!“.) Никой друг не е — и не може да бъде — отговорен за това, което се случва на нас самите всекидневно, а най-малко от всичко са „виновни“… обстоятелствата, „случая“, „условията“, „средата“. Нашето всекидневие зависи от нас самите, от никой друг: разполагайки свободно със себе си, ангажирайки се с отговорността да правиш онова, което силно искаш, ти всъщност овладяваш и своето време. Противно на това, „оплитайки“ се в недоразумения и неразбиране на себе си и на своя живот, аз автоматически изпадам в неадекватност и спрямо времето, което се превръща в _„загубено“, „пропиляно“, „непреживяно“, „непочувствано“, „неуловено“, „недостигнато“, „пропуснато“, „избягало“ и т.н. време_. Усетили, че

#	„нещо не е наред с моето време“

	най-напред трябва да сме сигурни, че нещо не е наред в нашето съществуване, „в мен самия“, в моето всекидневие. Там трябва да търсим изворите на своята станала вече _нетърпимост_ неадекватност спрямо времето, чиито корен е _вътре_ в нас самите, в ситуацията, в която се намира нашата субективност, „сърцевина“. _Вглеждайки_ се в своето ежедневие (в което се „оглежда“ все пак… битието!), ние с това навлизаме в своята субективност, която е началото на всички начала: там дълбоко е „заровена“ нашата лична неадекватност и неудовлетвореност спрямо времето, там са скрити основанията на

#	зачестилите всекидневни провали

	които „сигнализират“ за _неблагополучия_ вътре в нас самите. Да бъдеш _адекватен_ (напълно съответстващ, а значи и отговорен) на времето, пулсиращо в теб самия, означава да си _наясно със себе си_ — и едва тогава ще бъдеш наясно и със своето време, особено с бъдещето, което те чака да го достигнеш, да го „хванеш с ръка“ (подобно на „птичката, кацнала на рамото ти“!). Търсейки себе си и в известен смисъл _„правейки“_ себе си в своето всекидневие, аз всъщност търся яснота и адекватност спрямо времето — явяващо се първо условие на съществуването ми наред със свободата. Ето че достигнахме до основния въпрос: как мога да постигна адекватност спрямо времето, как мога да „изчистя сметките си“ с него? Действително, какви възможности имам, търсейки така потребния ми _синхрон_ с времевата реалност, затворена в моите гърди? Това означава: как трябва да се отнасям към самия себе си, по какъв начин _мога да бъда себе си_ — по най-добрия, удовлетворителен за мен самия начин? Казано в един друг маниер на изразяване, тези въпроси се синтезират в следния: как съществува битието (като мой _суверенен аз_) — битието на едно „захвърлено“ и „изоставено“ в света съществуващо (търсещо разбиране на самото себе си!), определяно с думата _„аз“, „аз самият“. Аз_ — съществуващото, което иска да съществува (_да бъде, да има бъдеще_) по един _човешки_ начин — как мога да го постигна?
	Да се отговори изчерпателно на тези въпроси —

#	кардиналните въпроси на човешкото съществуване

	трябва да се напише поне една „дебела и тежка“ книга, а най-добре е да се изживее _истински_ един живот: това е отговорът, който ни е потребен. Такива книги са писани, в тях се съдържат безкрайно значими истини и прозрения, от които зависи много в живота ни. Но тези книги продължават да си стоят в плътни редове в библиотеките, покрити с нежен слой прах; малцина са тези от нас, които посягат към тях „от време на време“, а повечето „нямаме време“ , не смеем „да си загубим времето“ в подобни „излишни удоволствия“. Но от ония от нас, които все пак са посегнали към такава „книжнина“, още по-малко са ония, които успяват да се вглъбят и да се овладеят от тяхната истина; останалите се оказват разочаровани: защото не са намерили отговор на въпросите, които ги вълнуват и „мъчат“. Нагласата към философия — така или иначе — си остава чужда за огромното мнозинство от съвременните хора. Едва ли ще бъдем прави ако ги виним изцяло за това; по-справедливо е да се каже, че и самата философия е виновна за това, че „плаши“ и отблъсква _„естествения човек“_, виновни са, значи, най-много философите. (Макар че и те са прави като не дават напълно _готов_ отговор на всичко — такава възможност не съществува, при нас, хората, всичко е различно и уникално — добре е човекът да бъде оставен _сам_ да търси потребните му отговори и истини.) Но философите, овладяни от една суетна, школска и дори „академична“ _професионализираност_, са далеч от чисто човешките всекидневни грижи и безпокойства на _живия човек_, те гледат „отвисоко“ на неговата въвлеченост в непосредственото битие — битието, на което са неспособни да погледнат непредубедено и с ясен поглед; затова са склонни да оставят човека на самия себе си, а философията отреждат на „философите“, не на _човека_, не и на _живота_. Такава философия („философска“, а не просто _човешка_!) съвсем закономерно не интересува живия и искащ да живее пълноценно човек, на нея с право й отвръщат със същото, което и тя е направила спрямо тях: не я забелязват, не подозират, че съществува. Ако обаче оставим човека на _човека_, а животът на _живота_, то тогава на философите се пада _философията_ — която обаче е лишена както от _човечност_, така и от _живот_; кому е потребна _такава_ философия? В такава ситуация все повече се осъзнава нуждата и философията да заговори на един понятен за всеки човек език — и да се опита да му каже онова, до което се е добрала в своята все пак възвишена история, а също и в така жадната за истината съвременност. От философията зависи дали може да каже нещо на човека, „потънал“ във своето всекидневие; ако се опита да го направи, то тогава ще се намери кой да я _чуе_,ще се намерят тези, които ще се _вслушат_ в думите й: някои неща само тя може да ни ги каже. Затова аз се отказвам тук от всичко онова, което обременява _разбирането_ — и което е само капризна самоцел на подценяващите _човека_ философи: философията съществува за човека, не човека за философията…
	А че е възможно всичко това, няма никакво съмнение: философията __вече е била__ това, което сега трябва _да бъде_, такава, каквато се иска да стане — времето (и самосъзнанието на човека от „нашето време“!) е _искащият_ една близка на човека философия. Ето един пример, илюстриращ _каква_ философия ни е нужна днес; една мисъл на _Артур Шопенхауер_, свързана тъкмо с времето (по мое мнение тя е образец за едно човечно, понятно на човека философстване — за което са жадни душите ни):
C>
	„Често се опитваме да просветлим мрачното настояще с

#	мечтите за изгодни шансове

	и си измисляме какви ли не химерични надежди, всяка от които носи в утробата си разочарование, настъпващо неизбежно, щом те се пръснат от досега със суровата действителност. По-добре ще е да превърнем в обект на размислите си многобройните неблагоприятни възможности, което ще ни накара да вземем мерки за предотвратяването им, а и ще ни достави приятни изненади, ако те не се осъществят. Та нали след като дълго сме се страхували, винаги забележимо се разведряваме? Да, дори е добре понякога да си представяме големите нещастия, които биха могли да ни сполетят, за да можем после да понесем далеч по-безболезнено многото малки беди, които ще ни споходят, и да се утешаваме, представяйки си големите, които са ни отминали.“
C$
	Това е път, по който философията няма да загуби достойнството си — стига да има решителността да го следва; нещо повече — по този път тя ще го спечели отново. Защото можеш ли да загубиш това, което отдавна наивно си пропилял, от което си се лишил доброволно — гонейки една куха цел?
	Ако прекалено разрасналият се в ХХ век _интелектуализъм_ на философията се оказа пагубен за нейната _живост_, то тогава единствено _чувството_ е в състояние отново да я _„оживотвори“_, да върне _живота_ в нея (т.е. да й върне онова, което първият й отне). А _животът_ — навсякъде, „по начало“, безусловно, категорично — е онова, което е на „първо място“, е онова, на което _дължим_ всичко останало…

>>	9. Очакване на бъдещето

	__9.1. Алтернативите. 9.2. Времевата предразположеност на душата. 9.3. Пълна отдаденост на настоящето, на „сега ставащото“. 9.4. „Слятост“ на душата с неповторимия миг. 9.5. Миналото е „втвърдено“ време. 9.6. Неудовлетвореност от настоящето, неразположеност към бъдещето. 9.7. Романтичната настроеност към миналото. 9.8. „Висините“ на абстракцията за съвършен живот. 9.9. „Живеейки, ние ставаме близки на живота“. 9.10. Оживяването на миналия живот в спомена. 9.11. Адекватност спрямо бъдещето. 9.12. Истинската ценност на времето за човека. 9.13. Безразличие към свободата. 9.14. Искащите да живеят пълноценно. 9.15. Само разбирането постига живота.__
	Времето се „състои“ от минало, настояще („сегашно“) и бъдеще — ето една безспорна истина, от която може да се тръгне: „тъй като всички я признават“. Но едва признали я, между нас, хората, се появяват неизбежно основни различия. Нека ги проследим.
	_„Знаем“_, че _миналото_ не може да се върне, но то съществува за нас в съзнанието, в паметта, в представата за преживяното _някога_ и _преди. Бъдещето_ все още не съществува („актуално“), но то _„иде“_, ние трябва да бъдем „нащрек“ в очакването му: за да не го изпуснем от нас се иска да сме подготвени за него, а също и сами да го _подготвяме_. _„Сегашното“_ време се намира в актуално „разположение“ на всеки човек, но то пък има свойството „да изтича между пръстите ни“, да се „изнизва“ неусетно (все едно че е… нежелан гост!), да се стреми към миналото и във всеки миг да преминава в него; затова тайнството на настоящето вълнува всеки човек. Впрочем, кое точно е _настояще_ време? Нашата интуиция улавя настоящето по твърде противоречив начин и дори на нея то успява да се изплъзне: _този ден_ трябва да съществува, но същевременно едната му част _вече_ е минала (и значи я… „няма“!), другата му част все още _предстои_ и значи също не съществува актуално; тогава може би _настоящ_ е поне _този час_? Да, но и него го сполетява същата участ: едната му част _вече_ я няма, а другата _още_ не е дошла, тя е в бъдещето, тогава изглежда поне _тази минута_ е настояща, _сегашна_? Нищо подобно, дори и при нея има минала и бъдеща част, които актуално не съществуват, значи _настоящ_ е единствено _мигът („сега“)_, в същия миг обаче отиващ в миналото, а това е почти нищо. Щом като е така, то защо тогава сериозни мислители като един Шопенхауер например разглеждат настоящето като единствено _„действителното“_ време: _„През целия си живот ние сме господари единствено на настоящето и никога — на нещо повече. Разликата е в това, че на младини виждаме едно дълго {s}бъдеще{/s} пред себе си, а към края — дълго {s}минало{/s} зад гърба си…“?_ Или това разсъждение, което съвсем не е „безпочвено“, напротив: _„Времето може да се сравни с един безкрайно въртящ се кръг: вечно падащата половина е миналото, вечно издигащата се — бъдещето, а неделимата точка на върха, докосваща тангентата, е неразтегаемото настояще. И както тангентата не се върти заедно с останалото, така не се върти и настоящето, допирната точка на обекта, чиято форма е времето, със субекта, който няма форма, защото не спада към познаваемото, а е условие за всичко познаваемо. Или: времето прилича на неудържим поток, а настоящето — на скала, в която той се разбива, но не я повлича със себе си… И както на волята е осигурен животът, нейната собствена проява, така й е осигурено и настоящето, единствената форма на действителния живот. Ето защо не трябва да търсим миналото преди живота, нито бъдещето след смъртта. По-скоро трябва да признаем, {s}настоящето{/s} за единствената форма, в която се явява волята за живот. То няма да й избяга, но и тя на него… На волята за живот е осигурен животът, а формата на живота е {s}настояще без край{/s}.“_
	Но настоящето, както се вижда, не може да бъде схванато само по себе си — и затова нека да спрем дотук. Общият въпрос, който за сметка на това се изправя, е: как следва да се отнасяме към миналото, настоящето и бъдещето? (От нашите _прояви_ в настоящето, миналото и бъдещето се определя времето, в което живеем, т.е.какво е времето за нас; обратното също е валидно — в зависимост от това какво е времето за нас, то такива са и нашите прояви „в“ него!) Нека да си опростим задачата. Ще приемем, че възможностите или __алтернативите__ за човешко отношение към времето са три. Първата е: миналото и бъдещето са нищо, всичко е настоящето, _този миг_, който трябва да бъде уловен и изживян (китайците обичали да казват: „най-хубав е днешният ден“!). Втората: настоящето е илюзия, бъдещето „още го няма“, действителното време е миналото, което е изцяло в наша власт — с него може да се живее _наново_ в спомена. Третата, съответно се свежда до _настроеност_ спрямо бъдещето, която в _очакването_ му „строи“ своето настояще — проецирайки „това, което е“ към „това, което ще бъде“ (което _„иде“_!), същевременно не интересувайки се особено от миналото. Така изразени, трите алтернативи и нагласи може би изглеждат прекалено схематични. Описанието, към което пристъпвам, ще им придаде потребната жизненост и пълнота.
	И трите алтернативи представляват _безсъзнателни дълбинни нагласи_, които човек, без да знае това, „носи“ в себе си и проявява в своето отношение към времето. Става дума за _преобладаване_ на едната или другата нагласа, за _тенденция_ в ориентацията на душата и човека било към настоящето, било към миналото, било към бъдещето. Оказва се, че при _този човек_ доминира сравнително устойчиво една ориентация или

#	времева предразположеност на душата,

	което не означава, че пред него е закрита възможността за пренастройване, за _преориентация_. Макар че всеки човек е по принцип способен еднакво да цени и трите модуса на времето — което като че ли е някакво „идеално“ разположение на душата спрямо времето — то въпреки това за всеки от нас се оказва подходяща именно едната от трите ориентации — без специално да сме я избирали или съпоставяйки с другите. Получава се нещо като „пасване“ на _тази_ нагласа към _това_ съзнание (съзнанието на _този_ човек), което е вътрешно предразположено към нея — и затова непринудено _живее_ с нея, удовлетворява се с нейната насока, при това изцяло безсъзнателно. Ако човек се опита да си даде сметка за това коя е неговата нагласа, то това се оказва изключително трудна за изпълнение задача (поради _„потопеността“_ и отдадеността, поради въвлечеността му в нея, поради липсата на опорни точки за сравнение) — подобна на тази когато се намираме сред безкрайните простори на океана и всички посоки ни изглеждат еднакви, нито една не може да бъде предпочетена без отправяне на погледа към звездите. Затова е глупаво някой да бъде попитан директно „кой модус на времето предпочита повече“ или „дали му харесва повече миналото, или бъдещето, или настоящето“ — защото той просто не може да знае това и дори и да измисли някакъв отговор, то едва ли това ще бъде истинския, съдържащ реалната нагласа (казах, че тя е несъзнавана!) на този човек. Но въз основа на даденото по-долу описание на трите ориентации всеки би могъл да си даде сметка коя от тях е _„неговата“_ — приблизително и условно, разбира се. (Процесът на рационализация на _несъзнаваното_ е твърде сложен, за да мога тук да му отделям подобаващото място.)

	И така, първата нагласа беше: миналото и бъдещето са „нищо“, всичко е _настоящето_, то е реално течащото време, значение има само _този миг_, който трябва да бъде уловен и пълноценно изживян. Ясно е, че тук имаме пълно безразличие (индиферентност) спрямо миналото и бъдещето и също така

#	пълна отдаденост на настоящето, на „сега“ ставащото

	Такива хора са „устроени“ така, че живеят единствено с непрекъснато изтичащите мигове, стремейки се да получат колкото се може повече от всеки един от тях — и да не пропуснат нищо, което _мигът_ може да им даде. Разбира се, всеки миг ни предоставя безкрайно много _възможности_, но за да се улови поне една от тях трябва да се откажем дори и от най-плахия опит за _избор_. Безкрайно много (или поне „достатъчно много“) мигове ще се _„изнижат“_ безсмислено ако се замисля коя от предоставените ми възможности е _моята_, истинската, потребната ми, значимата и пр. Затова нагласата към простото настояще, свеждаща се до грижата _„да не пропусна нито един миг“_, неумолимо ме принуждава да се откажа от _свободата_, от самата възможност да избирам: нещо дълбоко вкоренено в мен ме кара _„просто да живея както се случи“_ или „както дойде“ — и аз му се подчинявам, уплашен от възможността да не изживея и един-единствен миг непосредствено и изцяло. Понякога пък „гоненето на мига“, оставянето на непосредственото настояще като чиста спонтанност, диктувана от „природата“ (било моята собствена, моите инстинкти, било пък… „природата на нещата“ и на случая!), се превръща в _„сладко нищонеправене“_, във фатална дезактивираност на субекта, изпаднал в нерешителност какво може и трябва да прави — а това също не е достойна участ за човека. Това е така, защото е невъзможно да се живее по _човешки_ начин без избирането на _една_ от многото възможности, които ми се предоставят във всеки миг. Но тъй като — от друга страна — аз се боя да не пропусна нито един миг и се стремя да го изживея _изцяло_, то съм принуден да се откажа от самия _избор_ заради _влечението_ си към „непосредствения живот“, отдаващ ми се в _този_ миг. Затова от нагласата към настоящето следват поне две неща: _страх_ да не се пропусне _„мигът“_, единственият миг — без който времето за мен става нищо — и оставяне на _влечението_ (игнорирайки свободата) към непосредствения живот, на което се оставям да ме води накъдето си иска без моето съзнателно участие. Настоящето може да се живее непосредствено само _спонтанно_, по същия начин става пренастройването, от което зависи изпълването с едно или друго на всекидневието и неговите „отрязъци“. Затова общо взето такива хора са склонни да смятат, че мисленето е… „чиста загуба на време“ и затова старателно го отбягват, за сметка на това обаче се отдават най-пълно на _удоволствието_, най-често на наслажденията на плътта — което по естеството си най-силно и дори магнетично привлича човека от този тип. Такава нагласа спрямо времето изглежда е характерна за хората с _„първична“, импулсивна, спонтанно реагираща_ и дори _непосредствена_ душа и същност, което може да се приеме за начин на проявление на една все пак неразвита, но затова пък необременена със „скрупули“ _човечност_. От друга страна непосредственият живот в простото настояще е всъщност оставяне на „вихъра“ на живота с неговите страсти, което е пълна неспособност да се отделиш, да се дистанцираш от „простото живеене“, да си осигуриш поне някаква минимална независимост и така да поискаш нещо повече от това, което то носи в себе си и ни дава непосредствено. Тази

#	„слятост“ на душата с неповторимия миг

	и отдадеността на _чувствения живот_ е основен белег на разглежданата нагласа, която поради това може да бъде наречена _„хедонистична“_ (от гръцката дума hedone — наслаждение). „Нагласянето“ към течащите мигове на настоящето, както и силното желание да получим колкото се може повече от тях са изцяло интуитивни, извън сферата на съзнанието и мисленето, т.е. тук установяваме специфична _неподправеност_ на живота и въвличане в неговата _ирационална_ (а може би и… _свръхрационална_!) непосредственост или стихия, която не иска да знае никакво ограничение, никакъв контрол и регулиране. Оттук следва, че нито един жив човек не може да живее изцяло и абсолютно хедонистично — колкото и да ни се иска това. Такъв един живот би станал _„абсурдност без брегове“_, пълна отдаденост на „сладкото нищонеправене“ — което на много хора се привижда на хоризонта през мъглата на изпълненото с всякакви усилия всекидневие. Защото всяко търсене на удоволствие вече предполага най-малкото промяна на положението на тялото, стремящо се да запази без изменения хоризонталната посока на обикновеното „лежане“, покоя и безметежността, при които се постига пълна „уравновесеност“ и игнориране на желанията на отделните телесни органи. В същото време когато лежащото тяло сметне, че напълно се е отдало едно непосредствено изживяване на течащите мигове, то в него се _събуждат_ сили и стихии (локализирани в отделните телесни органи: очи, уста, стомах, крака, гениталии, ръце, дори… мозък и пр.), всяка от които категорично започва да иска _своето_. Започва борба за надмощие и удовлетворяване, за _предимство_ при задоволяване на влечението и желанието, покоят е нарушен, появила се е трудно удържима динамика, която в крайна сметка ще доведе до _триумфа_ на някоя сила и до движение, „развалящо“ удобната поза на тялото — доставяла му до преди миг най-безметежно удоволствие. (Така именно границата, обозначаваща _„идеала“_ на прословутото „нищонеправене“, е премината, т.е. по този начин идеалът вечно се изплъзва и остава недостижима химера.) Появил се е _животът_, който е надмогнал безстрастния покой на _„пълната отдаденост на мига“_, а при него удоволствието на едно се изкупва със страданието на друго, всички еднакво не могат да бъдат удовлетворени и „заситени“, някои неизбежно страдат докато други изпитват блаженство за тяхна сметка обаче. Значи _„единият миг“_ не може да бъде поделен „поравно“, той е _„грабнат“_ от една телесна или душевна сила, а другите… „са останали с пръст в устата“, били са напълно пренебрегнати и незадоволени. На тази възможност за тотално задоволяване на всички човешки сили и желания в единия и неповторим миг се дължи неудовлетвореността в крайна сметка на човека, опитващ се да живее с нагласата спрямо настоящето (_„мига“_), като единствено и действително време. Такива хора не познават покоя и блаженството на _цялото_, а постоянно се разкъсват между много, при това капризни господари. Изводът е един: настоящето само по себе си не достига на човека, мигът трябва да бъде _„разширен“_ чрез прехвърляне в бъдещето, чрез построяване на „мост“ към него — друга възможност нямаме в своите търсения на пълнота и пълноценност. Невъзможността и непостижимостта за човека на идеала за тотално отдаване на непосредствено преживяваните в наслаждение един след друг следващи и изтичащи мигове беше показана по-горе, струва ми се, съвсем ясно. Вярно е, че желанието и вътрешната предразположеност за такъв живот съвсем не могат да бъдат повлияни от някакви съзнателни аргументи или пък от разсъдъчни „разобличения“ — моята цел обаче не беше такава; исках само да се вгледаме по-подробно в смисъла, който тази нагласа носи в себе си, пък останалото зависи от индивида, от нищо друго. (Впрочем, животните живеят единствено в простото настояще с всичко, което то им дава; изглежда настоящето само по себе си на тях е дадено и затова те ни се струват така удовлетворени, че можем само да им завиждаме; но на човека заедно с настоящето е дадено да живее едновременно и в миналото, а също и в бъдещето — на което животните съвсем не са способни.) Но аз ще се предпазя от оценки преди да сме вникнали и в останалите алтернативи.
	Втората алтернатива беше: настоящето е вечно изплъзваща ни се и неуловима реалност (илюзия), бъдещето още не съществува (не е дошло при нас!), действителното време е единствено _миналото_ — което е изцяло в наша власт защото с него може да се живее наново в спомена за някога преживяното: миналото ни позволява един вид да „удвояваме“ живота си. Тук като че ли нещата са още по-сложни тъй като се обръща гръб на настоящето и бъдещето и с лице се застава към _собственото минало_, което не притежава коварствата на другите два модуса на времето — непостоянни, „бягащи“ ни, изненадващи и сварващи ни неподготвени, опитващи се да ни подчинят на своя ход и да отнемат свободата ни. Напротив,

#	миналото е „втвърдено“ време

	завинаги отпечатано в спомена, с него можем да разполагаме по своя воля, както и когато си искаме, а значи и безброй пъти да го „връщаме“ и живеем „наново“ — внасяйки при това исканите корекции в него, правейки го по-близко, по-добро, по-човечно или смислено и пр. Ясно е, че такава нагласа предполага

#	неудовлетвореност от настоящето, неразположеност към бъдещето

	(неподготвеност за бъдещето), които на тази основа биват „изгонвани“ по странен начин — чрез „пропускането им през задната врата или прозореца“, чрез мнимото им игнориране и подценяване. (Защото миналото може да _оживее_ пак в настоящето, в спомнянето _сега_ на нещо отминало отдавна или наскоро, а такова актуализирано и непосредствено преживявано минало — само като представа в паметта, разбира се — не може да не се „вреже“ и в предстоящото, не може да не повлияе и на бъдещето.) Да живееш чрез спомена за отминалото, да го възкресяваш и да му придаваш битие _сега_, едно ново и мнимо битие, не е подход към живота, присъщ само на стария човек (имащ голямо бъдеще… зад себе си, зад гърба си). Тук не се има предвид точно това, макар че такава склонност като че ли доминира особено в „немладата“ възраст. Екзистенциалната неудовлетвореност от „сегашното на своето време“, при която съществуването се насочва и проецира към миналото (на своя собствен или на общностния, общия човешки живот) много често се проявява и в периода на интензивно развитие на _самосъзнанието_ (16–17–18–19 годишна възраст). Това е така защото тогава _желанието за живот_ е изключително силно, а _действителният_ живот, който „имаме“ в тези години, рязко контрастира на жадуваната, страстно мечтаната _идея за живота_, проявяваща се по-скоро като неясно предчувствие и _порив_. Тук, значи, същественото не е настроението, обърнато към миналото (с неговата детска чистота и невинност, с живата непосредственост на изцяло импулсивните желания, с които обаче трябва да се разделим _окончателно_), а смътния копнеж по _автентичния_ живот, по пълнотата на едно по-висше и „по-зряло“ измерение на човешкия живот, което, уви, животът _„сега-и-тук“_ съвсем не ни предлага — и затова се чувстваме безкрайно ощетени и неудовлетворени. Една такава

#	романтическа „настроеност“ спрямо бъдещето

	определяна от недоволството от настоящето, всъщност се трансформира в безпокойство и неудовлетвореност от _самия себе си_ (пораждаща несигурност в своето бъдеще) и по-нататък в опити за страстно търсене на себе си в _представата_ за друго време, в което животът би (е) бил прекрасен, хармоничен, пълноценен и вълнуващ. Романтическото _миросъзерцание_ (или по-скоро _жизнено чувство_, обуславящо _гледането_ на света), което на този етап все още не е прерастнало в цялостен мироглед, по парадоксален начин съчетава недоволството от себе си и от своя живот и така жадуваната хармония на един _идеал_ за човечност и живот, който _този_ (сега и тук протичащ живот) съвсем не може да му предложи. Първата възможност за _изход_ от това основно противоречие на живота (на непосредствения и _личен_ живот), е _бягството_ във __вече преживяното__ — било от човека, било от човечеството. По този път се върви към някакво илюзиорно единение с отдавна отминалия и прекрасен _златен век_ на древността или на първичния непосредствен живот („в лоното на майката-природа“), до това се свежда вглъбяването в „романите“ за възвишени _рицарски епохи_ или пък пренасянето чрез въображението в едни също така възвишени _романски_ стилове на живот, устремени, подобно на катедрала, към _висшето_, небесното, _Божественото_. Такъв един _екзистенциален_ (не просто художествен) _романтизъм_ поставя твърде високи и чисти изисквания към живота изобщо, към човешкия живот „като такъв“, на които _обикновеният_, съвсем прозаичен и делничен живот не е в състояние да отговори. На тази почва се поражда съвсем естествено дълбокото чувство за _дисхармония_, неудовлетвореност и обреченост, дори за безнадеждност и песимизъм, които са ни познати не само от литературата. Бягайки от непосредственото _изживяване_ на течащите мигове на всекидневието във

#	„висините“ на абстракцията за съвършен живот

	романтикът намира едно чисто _духовно_ удовлетворение в някакъв своеобразен _естетически хедонизъм_, хедонизъм не на чувствеността и на тялото, а на _душевното блаженство_ и на възвишеността на човешкия дух. В по-практически план романтическата нагласа спрямо времето се изразява в _жертване_ на настоящето и бъдещето, в саможертва на _„непосредствената екзистенция“_ (емпиричния, всекидневен, изпълнен с прозаични грижи, безпокойства и неволи живот) и в крайна сметка на „собственото благополучие“ (в чисто прагматичния смисъл!) — оценявано тук като безсмислено усилие за външно преуспяване, за користно „уреждане сред хората“, като преследване на „пошли“ интереси, амбиции и едни прекомерно плоски страсти. Другата страна — по-значимата, по-изразителната — на този екзистенциален процес се свежда до страшна вътрешна борба, самоосъждане, безпокойство, устремяване към „крайностите“ и безуспешни опити за съчетаването им, „мятане“ на съзнанието от мрачния песимизъм (от „Шопенхауеров тип“!) към някакъв прекалено възторжен оптимизъм и обратно, мнителност и _самовлюбеност_, откриване на „горчивите сладости“ на _индивидуализма_, презрение към общностния живот и _отчужденост_ от него, чувство за вина и за изоставеност, копнеж по неведомото и неизвестното, очакване на _чудото_, което из основи да промени живота и битието (но по възможност… „без мое участие“!), потъване в безкрайните пространства на мистичното и тайнственото, прекомерна _непрактичност_ и отсъствие на всякакви прагматични склонности, тъпо усещане за безперспективност и безнадеждна _самота_ и т.н. Но непосредственото изживяване на тези вътрешни дисонанси на човешкия живот подготвя душата (по механизма на „пресищането“, на погнусата от безкрайното вживяване в едни и същи състояния) именно за _непосредствения живот в настоящето_, с което човек трябва да се справя всекичасно и ежеминутно. Ясно е, че тази „подготовка“ се осъществява в един _идеален план_, не практически и като действия, а само като _проект_ на почвата на нереализирани възможности, жизнени сили, душевни способности и перспективи — проект за _избавление_ от абсурдния лабиринт и хаос, в който животът е попаднал, а също и като _носталгия_ по автентичния живот, който все някога трябва да се _сбъдне_.
	Оказа се, че при романтизма, поставящ на най-високо място _миналото_, не е налице едно пряко и ефективно впускане в _„живия живот“_ (както беше при позитивната нагласа спрямо настоящето, носена от хедонизма на плътта), но за сметка на това тук имаме също толкова страстно отдаване на _живота на духа_ и на непонятното за разсъдъка удоволствие от него, които — като форми на живота и на жизнеността — съвсем не са за пренебрегване. За да се „впуснеш“ в живота трябва поне една негова форма да ти е дадена непосредствено, без значение коя — дали тази на душата или тялото, дали тази на настоящето и миналото, дали на чувството или на мисълта, дали пък на някоя друга изява на безбрежния и _многолик_ живот. (Но не се ли оказва, че живеещите „с миналото“ всъщност живеят по-скоро _„чувствено-интуитивно“_ като проява на една _чиста духовност_, докато „отдадените на настоящето“ правят това под натиска на една не дотам осмислена и затова съвсем плоска _„разсъдливост“_, която ги кара здраво да се държат за _„безценния миг“_?! Какво ли тогава ще изразява третата възможност, тази на… _„преследвачите на бъдещето“_?) Защото само

#	живеейки, ние ставаме близки на живота

	на неговото велико тайнство — и затова първата си стъпка в него и в някоя негова посока винаги правим изцяло интуитивно: той е в нас, вътре във всеки един от нас поотделно, не трябва да го търсим „около“ себе си или пък да го създаваме от нищото. Животът не може да се „знае“ и „учи“, той трябва просто да се _живее_ — по възможност с наслаждение и любов, а не с озлобеност и неразбиране. (Тези последните не произлизат от друго, а от _жизнената непълноценност_, от ощетеността на „недолюбващите“ живота, които правят всичко възможно да пречат и на другите да живеят.)

#	Оживяването на миналия живот в спомена

	търси връщане към отдавна (или пък наскоро) преживени прекрасни мигове, които изпъкват на фона на сивото монотонно всекидневие и настояще, от една страна, или пък към минали страдания и горчивини, които дават възможност да се изпита някакво „мазохистично“ и парадоксално _удоволствие от страданието_ и от вглъбяването в него, контрастиращо отново на лишеното от „бури и страсти“ сегашно времеве — от друга. Романтикът, обърнат към своята непрекъснато дадена му _субективност_ и индивидуалност, разполага свободно с нея в своето настояще — и така „вмества“ миналото и дори бъдещето в настоящето, което значи, че не се е отказал напълно от нито едно от тях, включително и от така пренебрегваното настояще. Той превръща вътрешния си живот с всичко, намиращо се в него (преживявания, спомени, представи, мисли, настроения, _минали_, но възкръсващи, движени подобно на кинолента) в _непосредствена реалност_ на живота като такъв — и това е достатъчно удовлетворение в сравнение с действителния живот на всекидневието с неговата изменчивост, спонтанност, изненади, страхове и… „недотам пристойни трепети“. (Дали зад подобна нагласа не се крие една _самолишеност_ от нови и действителни преживявания, актуално протичащи и _сега_ ангажиращи ни? Дали „заниманията“ с миналото не са израз на _компенсация_ или заместител на липсата на _живо настояще_, което ни увлича всеки миг, а значи не са ли симптом,който сигнализира, че трябва „да взема в ръще“ настоящето си? Жертването на настоящето с неговата неоценима възможност да ражда _нови_, досега непреживяни емоции — и то заради „така познатото“ ни минало — не е ли _лукс_, който не трябва да си позволяваме?) Накрая, романтическото настроение е чуждо на влечението към _авантюри_ и инициативи (в практическия смисъл, като _„правене“_ и действане), което е предразположеност на една по-особена нагласа спрямо времето; за романтика са странни и непонятни _предизвикателствата към бъдещето_, на които това влечение служи. Но това вече е проблем на третата алтернатива, към описанието на която пристъпвам.
	Ясно е, че тя се опитва да постигне

#	адекватност спрямо бъдещето

	разглеждано като _шанс_ на човешкото „улавяне“ и справяне с времето — защото бъдещето като че ли _„иде към нас“_, а от нас се иска само _готовност_ да го посрещнем. Вярно е, че бъдещето „още го няма при нас“, то е „някъде напред“ (или пък _„навътре“_, в нас самите!), но ние можем да се подготвяме _още сега_ за него — подчинявайки настоящето си на „активно _очакване_“ на _това_ бъдеще, очакване, което да предизвика _реалната среща_ на този човек с идващите към него… „негови собствени възможности“. Нагласата към бъдещето доминира при онези хора, които гледат на своето настояще като _даденост_, „отпусната“ ни от бъдещето. Те са ориентирани именно към бъдещето, „откъдето“ като че ли _извира_ времето, „откъдето“ иде родилото се и започналато нов живот време. Щом като настоящето е _реализация_ (при това страстно желана!) на „дошлото при мен“ (и също така _„съкровено желано“_!) _бъдно време_, то значи това последното е изключителния шанс на човека, в него е скрита

#	истинската ценност на времето за човека

	от която съм длъжен да се възползвам. С миналото нищо повече не може да се направи, то вече е изживяно завинаги и окончателно (като непосредствено, _за първи път случващо се събитие_), настоящето ни се изплъзва ако започнем да го разглеждаме като проста даденост на _„този миг“_, за един миг изчезващ в небитието. Затова единствено бъдещето, разбрано като изключително _многообразие_ на неотвратимо идещи към нас _възможности_ — които само трябва достойно да посрещнем, от които трябва само да се _възползваме_ — е _реалното време_, с което човек разполага и като „времеви ресурс“, и като _предстоящо сбъдване на желаното_, на осъществяване на страстно жадуваното и дълбоко потребното. И за да не стане така, че „придошлото внезапно“ бъдеще да ни свари _неподготвени_, блуждаещи без готовност, без цел и посока — подобно на носения от морските течения платноходен кораб с развален рул или без кормчия — то ние трябва да сме _живели с бъдещето още преди то да е станало настояще_ : като един вид сме _проецирали_ себе си в него, като сме станали близки на своето бъдеще, а то е станало _предразположено_ към нас. С други думи казано _взаимната откритост_ между човека и неговото бъдеще се подготвя от подчиненото на бъдещето настояще, т.е. от живота, „гледан през призмата на бъдещето“, на това, което _ще бъде („бъдеще“!)_. Свободата всъщност е точно в това: да не се отказваш от _своето_ бъдеще, да _правиш_ бъдещето си свое, да _разполагаш_ с бъдещето си съобразно себе си, да превърнеш бъдещето си в своя драгоценна собственост и най-скъп _жизнен капитал_. Затова безразличието към бъдещето се оказва

#	безразличие към свободата

	и отказ от себе си, от своята _самобитност_ и човечност, _отрицание_ на свободния живот, предаване на своя живот в ръцете на случая или пък във властта на една неумолима съдба. И ако за живота се иска известен _талант_, то и за бъдещето се иска определен _усет_ — или, както е казал Шопенхауер:
C>
	„Обикновените хорица само се чудят как да _прекарат_ времето, а човекът с талант се пита как да го _използува_.“
C$
	а още Сенека е съветвал:
C>
	„Разглеждай всеки ден като _отделен_ живот“.
C$
	Разбирането че __„днешният ден е единствен и неповторим“__ (Шопенхауер) или пък че е __„най-хубав от всички останали“__ (според китайците) е възможно само на почвата на съответстващото отношение към бъдещето, „благоволило“ да ни отпусне и този ден, а също — да се надяваме — и много нови дни след него; ако „запушим отвора“ (в съзнанието си), от който може да премине _нашето_ бъдеще, то тогава ще си останем с един отегчителен и скучен _несвършващ ден_, в който нищо ново не се случва — и нищо _различно_ не чакаме(а „многото дни“ няма как да не се слеят в един, няма как да не станат _неразличими_!). Оттук крачката до усещането за _абсурдност_ на съществуването и до вледеняващото душата отчаяние (_ужас пред настоящето_, но и пред бъдещето) е само една.
	Бъдещето не е безразлично на нито един човек, но то е особено скъпо на

#	искащите да живеят пълноценно

	Стремежът към _пълнота_ на живота и адекватност към него е основна тенденция на представяната тук нагласа, издигаща бъдещето на най-високото място — мястото, до което сами трябва да се _издигнем_. Тази особена нагласа към времето и живота — за да бъде различава от другите две, _хедонистичната_, обичаща най-силно настоящето и неговите мигове, и _романтичната_, гледаща съсредоточено в миналото и в някакъв отминал вече _идеал_ за живот — може да бъде наречена __екзистенциална__ (с оглед на нейните влечения и копнежи по _пълноценния живот)_. Животът, даден ни от Бога, става _човешки_ едва в зависимост от _съществуването_, което сме избрали — и което трябва да е насочено към постижимата от човека пълнота и _цялост_. Избирайки съществуване, ориентирано към бъдещето и търсещо в бъдещето опорните точки на _пълноценно_ изживяваното настояще, човекът всъщност избира („оптимално“, най-близо до _истината_, „гарантирано“ и безусловно) _себе си_, потвърждава _човешкото_ у себе си. Насочеността на човека към едно опиращо се на бъдещето съществуване (_„екзистенция“_ — „излизане отвъд“, _„прорив“_ извън това, което просто е, насочване към онова, което _ще бъде_) е основанието да наречем тази нагласа _екзистенциална_: бъдещето ни дава безчет възможности _да правим себе си_, _да избираме себе си и да разполагаме със себе си_, възможности, които в никакъв случай нямаме право да пренебрегваме, да се отказваме от тях. Ние разбираме себе си само на основата на адекватното разбиране на своето бъдеще (каквото човек _иска_ и _прави_, такъв той и е), а на тази основа откриваме един ден, че

#	само разбирането постига истината на живота

	— за човека не подобава да живее „слепешком“, без здрави ориентири. Затова екзистенциалното разбиране на своя живот, основано на _свободата_ и извиращо от нея в неговата неразкъсваема връзка с _времето_ и със стремежа към пълноценното му изживяване (дълбоко вкоренен у всеки човек, но поради неразбиране пренебрегнат от мнозина) е основната тема на моето изследване. Казах също, че другата цел на правеното тук е изтъкването на значимите _практически_ измерения на нашите автентични реакции спрямо времето и спрямо собствената ни _„времевост“_. Затова ще се опитам да се предпазя от безкрайните теоретизации на едно безплодно философстване — от „блатата“ и „тресавищата“ на което съвсем не може да се излезе; ще търся само ония _истини_, без които животът се оказва фалшив и безсмислен.
	Надеждата е силите ми да се окажат достатъчни за оправдаването на такива оптимистични очаквания; истината е трудно достижима, тя не е… „монета, която можеш да сложиш в джоба си и да си сигурен, че я притежаваш“(Хегел). Но разположеността към бъдещето изисква от нас „да искаме много“: _„който иска, нему ще се даде…“_; скромността тук е неуместна. Затова не мога да не завърша с това:
C>
	Бъдещето дава всичко на ония, които… могат да си го вземат сами.
C$

>>	10. Ситуации и проблеми

	__10.1. Неопределеност и подвеждаща двойнственост. 10.2. Усещането за отчужденост. 10.3. „Самите ние, доколкото живеем, сме времето“. 10.4. Приобщеност към живота. 10.5. „Злокобността“ на времето. 10.6. Умението да живея. 10.7. Първата стъпка към пълоценния живот. 10.8. „Погнусата от непонятното“. 10.9. Проблематизирането е проясняване. 10.10. „Утре си е… утре, днес си е… днес“. 10.11. Включването в собствената динамика на „аз-времето“. 10.12. Всеки пропуснат миг по-късно ни отмъщава. 10.13. „Живостта на посоката, нейната съдбовност“. 10.14. Жизнената целостност на делото.__
	Живеейки, „занимавайки“ се със своето всекидневие, ние се „озоваваме“ или попадаме в най-различни ситуации, последователно следващи една след друга или пък „стоварващи“ ни се едновременно. Тук все още оставям настрана нашето _участие_ в пораждането на една или друга ситуация — правещо в крайна сметка нашата, каквато и да е тя, _участ_ — тъй като това е въпрос, нуждаещ се от по-задълбочено изследване. Но думата _„ситуация“_ съдържа явна

#	неопределеност и подвеждаща двойнственост

	в която се налага да вникнем. Употребявайки я много често съвсем безразборно, не става ясно дали се има предвид _моята_, субективната въвлеченост в някакви _събития_ и личната ми _ситуираност_ в тях (_разположеността_ ми в тяхното движение, възникване, развой и край) или пък се набляга на само по себе си възникналото _„нареждане на нещата“_, сред които съм се озовал само заради „простото съвпадение“ на време и място — моето и тяхното. (Във втория случай аз неизбежно гледам на тях — на „независимо от мен възникналите _обстоятелства_“ — като… „теле в железница“: по обичайния и разпространен израз.) От друга страна не е ясно също дали ситуацията е _моя_ или „някаква друга“, „сама по себе си появила се“, в която съм „попаднал“, но мога и да се „извлека“, измъкна, отърва. Това разграничение е твърде важно: човекът не е безмълвна и бездейна твар или вещ, която бива „поставяна“ тук или там, „сега или някога“, а същество, което непрекъснато избира своето съществуване и _свободно_ разполага с възможностите, които _сам_ си дава или открива. Защото — ако се вземе предвид това последното — е възможно да се окаже, че не „някой друг“, а _аз самият_ „ситуирам своите ситуации“ в зависимост от това къде избирам да отида и какво да направя, и особено _как_ и _кога_ да го направя. Не е известно също дали тези разграничения не са валидни по отношение на някакви различни „видове ситуации“, всяка от които си има _своите_ възможности и особености, а също дали изобщо е реално да се мисли, че нещата „все пак“ и „някак“ _си стават_ „отделно от мен“, а от мен се иска просто да се „вместя“ в тях, един вид да им се „натрапя“. Ясно е,че ние едва ли съзнаваме своя дял в появата и разгръщането на дадена ситуация, по-скоро естественото и „нормалното“ е да не го съзнаваме, което определя

#	усещането за отчужденост

	на личността от ситуациите на _нейния_ живот, възприемането на самата ситуация като нещо _отделно_ от мен самият съществуващо или _дадено_ ми отвън. В този смисъл да се „озова“ (или пък: _„отзова“?!_) сред някаква ситуация означава да попадна в нея _ненадейно_ (изненадващо и мен самия!), без да съм го искал и без да съм се почувствал подготвен за нея, без да съм участвал в нейното _ситуиране_. В този случай ситуацията няма как да не ми се стори нещо _чуждо_ и _външно_, към което трябва да се приспособя или нагодя, а аз самият се оказвам именно чужд и външен по отношение на нея. Тогава ситуацията ме _въвлича_ и дори „поглъща“ в себе си и на мен не ми остава друго освен пасивно да се _оставя_ да бъда въвлечен и дори „натикан“ (често без да искам или насила) в нея. Ситуацията — така поне ни се струва — _идва_ и ни „завъртява“ в своята динамика, а след това си _отива_, отминава, изхвърлила ни — подобно на морската стихия — изнемощели на някой бряг. Получава се нещо парадоксално: аз не _правя_ ситуациите, от които е „изтъкан“ _моя_ живот, а те … _„си стават някак си“_ и независимо от мен самия, аз винаги със _закъснение_ разбирам и научавам какво се е случило или е _станало_ именно _с мен самия_. Но нали това бяха _на мен_ случващи се ситуации и събития, нима аз мога да-се-оставя-да-бъда-{e}отстранен{/e}-от-тях, да бъда и да се чувствам _захвърлен_ в тях, непрекъснато да се оказвам тяхна жертва, _обречена_ безсмислено да се _„мята“_ от една в друга ситуация (подобно на риба на сухо!) — жертва, която при това даже не е и подозирала че я чака подобно „стоварване на главата“ на крайно нежелани обстоятелства?! Абсурдно е да се оставя на един безжалостен и ненаправляван _„поток от ситуации“_, следващи една след друга и независещи от мен — _случайно_ „ситуирания“ в тях; мога ли да се примиря с такава жалка _участ_?! (В която _аз самият_ фактически не _участвам_!) Излиза, че аз непрекъснато съм изправен пред _избора_: или да приемам ситуациите на живота си като дадени и независещи от мен самия или пък да _„композирам“_ сам ситуациите на живота си, да _правя_ тяхната ситуираност, изхождайки от _себе си_, а също и решително да влияя на обстоятелствата, опитвайки се да се справям с тях, да ги „извеждам“ в желаната от мен посока. Всеки човек — без дори да си дава ясна сметка за това — непрекъснато се изправя пред този избор, принуден е да го прави всекидневно и ежечасно; ако се оставим на стихийния произвол на нещата (случайно _ситуиращи_ се както се случи или „както дойде“), ние наистина сме обречени да бъдем жертви, сами себе си сме превърнали в „хартиено корабче“, носено от прибоя. Затова ако не искаме да ни сполети последното (за което винаги имаме под ръка безброй оправдания!) сме длъжни да се противопоставим на подобна фатална обреченост, която ни приравнява с „бездушните вещи“, поражда и у нас _безличността_, в която те са потопени. Началото на решаващото всичко останало противопоставяне е да се почувстваме _човешки същества_, поели своя живот и съдба в собствените си ръце, т.е.да станем същества, които разполагат свободно със съществуването си, избират заедно с него и съдбата си, а значи и своето _бъдеще._ Тогава никога няма да ни се струва, че с нас самите „_си стават_ някакви неща“, „случва ни _се_ нещо“ (все едно че „получаваме удари по главата сякаш от някаква невидима длан“, по думите на Хегел), „сполетява ни това или онова“ и пр., а ние в същото време сме превърнали себе си в _наблюдатели_ на разгръщането на __безличност__ („нашата“, „моята“, „все пак собствената“); защото така се стимулира „безличността като такава“ (__безличното само по себе си__), в което съм се оказал потопен, намирайки се в света на бездушните вещи. На _човека_ — на нито един от нас — не е дадено да бъде единствено _зрител_ при разиграването на „световната историческа драма“, на която може да бъде уподобен животът (защото светът, в който живеем, все пак е една голяма _сцена_!); напротив, на всички ни се налага да играем в нея според силите и дарбите си, при това не само една роля; но най-малко от всичко ни е позволено да отстраняваме _себе си_ тъкмо от драмата на _собствения живот_ (на която освен „водещ актьор“ ми се налага да бъда и „сценарист“, и „режисьор“, дори и „декоратор“). Впрочем, каква ли ще бъде една такава пиеса ако „водещият актьор“ непрекъснато отсъства, давайки всевъзможни оправдания, „режисьорът“ е абсолютно некадърен, а „сценаристът“ дори не си е свършил работата и не е представил поне първи вариант на текста?! Затова като че ли човек всъщност само това прави — ако иска да бъде човек, — а именно съпротивлява се на __безличното__ и на безличността (на склонността към _обезличаване_) у себе си, опитва се да утвърждава своята _личност_, да открива своето истинско _лице_, да изразява и потвърждава личностното си _достойнство_ и превъзходство. Но да продължим нататък.
	Един велик философ и удивително _разбиращ_, сиреч _проницателен_ мислител — _Освалд Шпенглер_ — пише, че
C>
#	„самите ние, доколкото живеем, сме времето“
C$
	Тази мисъл изразява най-важното, дълбоката връзка между живот и време — между съществуването, което сме _избрали_, и времето, което по този начин сме _породили_. Самите ние _сме_ времето, но не по начало, а съобразно съществуването, което „водим“ или… „караме“, съобразно _степента_, в която наистина _живеем_. Според тази проницателна идея човек дори може да се окаже… _извън_ времето — ако е избрал определен род съществуване, _подходящ_ за „жизнената форма“, _надрастваща_ самото време. Да запомним добре и внимателно казаното от Шпенглер, неговият автентичен смисъл е този: _„Аз {s}съм{/s} времето — доколкото живея, {s}аз самият{/s}, не нещо друго!“_. Познато ли ни е това гордо самосъзнание — или никога не сме се издигали до него?
	Това _„доколкото живеем“_ или _„доколкото живея“_ — защото животът на всеки човек е негово лично и отговорно дело — съдържа _„възела“_ на целия проблем за времето. „Доколкото живея“ не е равносилно на _„как живея“_, макар че вероятно е и това; но още по-вероятно е, че е нещо повече. От друга страна ние често казваме „като че _съществувам_, но не _живея_“ и разбираме, че съществуването сякаш е „непълноценен живот“, живот, на който нещо твърде значимо се е изплъзнало. Според това излиза, че има някаква _граница_, отвъд която започва животът, а до нея е разположено съществуването, което „не заслужава“ да се нарече _живот_. Затова моето „доколкото живея“ в някои случаи ме поставя отвъд тази граница и „при“ живота — само ако обаче живея „както следва“, „както трябва“, поне с един стремеж към пълнота и пълноценност. Едва в този смисъл отново се появява въпроса _„А как живея?“_, който съвсем не бива да се пренебрегва: като че ли от _„как“_ зависи _„колко“_ и _„доколко“_ живея и дали изобщо съществуването ми „може да се нарече живот“. „Доколко“ като израз, от друга страна, ни навежда на представата за _степен_, т.е. „малко“, „средно“, „много“, „твърде“, „съвсем малко“, „никак“ и пр. Оказва се, че трябва да се стигне до „известно ниво“ на живот, да се придобие или „присвои“ известно количество живот, за да можем да кажем с право _„аз живея“_. (Защото ако ме попитат: „Живееш ли?“, „Колко и как живееш?“ и пр., аз да мога да кажа: „Да, при това _толкова и толкова, така и така_, не другояче!“). Ако живееш „съвсем малко“, „едва-едва“, т.е. под границата, зад която се отива при живота, то тогава на твоето не си струва да се казва „живот“, на него му липсва твърде много за да може с право да бъде смятано за живот в _истинския_ смисъл. Паралелно на нашата

#	приобщеност към живота

	следователно се мени и нашето време, времето вероятно е едно _преди_ границата (за която става дума) и _друго_ когато я преминем и се „озовем“ _при_ живота, т.е.по-скоро _направим_ живота си именно _живот_. Какво следва да стане, за да постигна това, което се иска от мен: да мога да _почувствам_ онова време, което съответства на самото _естество_ на живота? _„Аз съм времето“, моето_, единствено интересуващото ме време, никое друго време аз не познавам — това важи и в двата случая: и когато съм „при“ своя живот и своето време, и когато се разминавам по някакви причини както с живота си, така и с времето, което отговаря на него; но как да разбера същественото _различие_ между двете възможности? Удовлетвореността от живота обикновено свързваме с усещането за _пълнота_ — на такъв живот нищо значимо не липсва, към него „нищо не може да се прибави или отнеме“. Но кой от смъртните (от _живеещите!_) е постигнал такова олимпийско удовлетворение от живота (освен в някои кратки мигове, които безвъзвратно отминават и си отиват — макар че ни се иска да продължат _вечно_!)? Дали пък в това не се заключава

#	„злокобността на времето“

	(Шпенглер), която ни принуждава да свързваме някакви надежди с така човешкия стремеж да поставим себе си _извън_ времето, да го „спрем“ и „елиминираме“, да скъсаме с тясната си обвързаност с неговите „своеволия“? Стремежът ни в крайна сметка към _„повече живот“_ дали е равностоен с желанието да разполагаме с _„повече време“_ — както на пръв поглед ни се струва и както често чуваме около себе си (когато „единогласно“ почти всички се оплакват от „липсата на време“, от неговия вечен „недостиг“!)? Нима е вярна другата възможност: че от нас се иска самоотвержена човешка _съпротива_ срещу неумолимото, жестоко, _злокобно_ време? (Което дори и с факта на „простата си наличност“ така или иначе вещае перспективата за _тотален провал_ на човека и живота, свързван със _смъртта_ — така ли е?) Въпросите нарастват застрашително, но мястото, от което тръгнахме, беше това: какво е времето, как то тече от „двете страни“ на границата, разделяща автентичния от мнимия живот, от илюзията за живот и съществуване?

	__Проблематизирането__ на времето като даденост на човешкия живот е неизбежна съставка на живота; за човека е невъзможно да се справя със „задачата на живота“ ако не усеща и не преживява непрекъснато _„примката на времето“_ около… гърлото си (или по-скоро около… сърцето си!). Тази _драматичност_ на проблема за времето (за да не употребя и да не прекаля с някоя наистина зловеща дума!) ту се съзнава в нейната неотвратимост, ту пък отслабва и губи яснотата си в съзнанието — на основата на опитите ни да _забравим_ за нейната острота, а оттук и за простата й даденост. Никой не може да каже „валидна за всички рецепта“ _кое е по-добре_ и за предпочитане: дали да живеем със съзнанието за „остра драматичност“ или _трагичност_ на _времевостта_ на човешкото съществуване, или пък автентичният живот на човека „сега-и-тук“ е извън напрежението, пораждано от усета за неотвратимост, единственост, неповторимост и пр. на _актовете_, които правят живота ни? Ясно е, че _лекотата_, с която се справяме със съществуването, си пряко зависи от _„леснината“_, с която нашето време тече, и затова почти не се усеща. Ясно е също, че не бива да „усложняваме излишно“ както живота си, така и да вредим на усета си за време — и двете трябва да стават _естествено_, съобразно естеството си, а не по един _изкуствен_ („примислен“, фалшив) начин. Накрая обаче трябва да признаем, че всичко опира до _човека_, до конкретната _личност_, която решава всичко на основата на своето _различие_, на своята самобитност и индивидуалност; тук е коренът на всичко останало, тук са отговорите на всички загадки. Разбирайки _себе си_, ние с това вече хвърляме светлина и върху онова, което има своя корен в нас самите: _истината_ за „този човек“, достъпна единствено нему, съдържа в себе си всички ония истини, които са потребни на него самия — и са негодни за всички останали, едва ли ще послужат на някой друг. Това, че „житейският опит“, „здравият смисъл“, традицията и дори философията казват някои _„общовалидни истини“_ съвсем не променя, разбира се, факта, че ние ги приемаме единствено „за сведение“ и не се надяваме, че те могат да ни _отменят_ в нашите опити за разбиране съобразно себе си, разбиране, което не съществува никога и никъде преди да се е _родило_ в нас самите, в моите гърди. Затова

#	умението да живея,

	тясно свързано със способността ми да се „справям“ с времето, не се основава на общи и „азбучни“ истини, взети наготово отнякъде, а е изцяло субективно _достижение_ и заслуга на отделния индивид,изхождащ от себе си — и решаващ съобразно себе си. Нашето неизменно _„Как живея?“_ е свързано с определено _качество_ на живота, което също не може да е извън всякакво отношение с времето. Ясно е, че личните „колко“ („доколко“) и „как“ живея се намират в съществена връзка помежду си, която предстои да изследваме. Защото едно определено „колко“ или „количество“ живот (например „едва-едва“, „съвсем малко“) по някакъв начин се намира в отношение със съответстващото му _„как“_ се употребява все пак това „малко“ количество живот. Та нали ако избера _подобаващия_, най-добрия за моята „малка частичка“ живот _начин на живеене_, то аз бих могъл да го _разширя_, „разтегна“ и увелича?! Респективно ако разполагам с „голямо количество живот“ (като жизненост, _жизнена сила_, жизнеспособност) със съответното също твърде голямо _неумение да живея_ и да се възползвам от живота си, то каква ще ми е ползата от всичко? Защото нали от _умението да се живее_, от това _как_ живея зависи превръщането на живота ми в бреме или _наслаждение_, и нали ако прекалено не умея да живея, с това само „печеля“ непрекъснатото увеличаване на _тежестта_ на това, което си позволявам да наричам живот, да смятам за живот? Факт е, че „количеството живот“, който „имаме“, се измерва с единици на времето, с дни, часове, години — но това не е „съвсем така“. Връзката, за която тук говоря — на _колко_ с _как_ живея — ни навежда на мисълта, че е възможно да се увеличава _времевия ресурс_ на живота чрез промяна на неговата динамика и _интензивност_, т.е. чрез _избора_ на подходящ или подобаващ начин на живот. Този последния е в състояние да увеличава или съкращава живота ни като _време_, ала не като проста „продължителност“, но особено като удовлетвореност от _преживяването_ на самото време и на „нещата“, с които го изпълваме и „насищаме“. Следователно _„свиването“ и „разтягането“_ на времето, зависещо от инертността и, съответно, от динамичността на _живеещия_, се определя от човека, от проявите на неговата жизненост и интензивност, пълнота, концентрираност в ясна посока, от _решителността_, с която се справяме със ситуациите на живота си и ги „предизвикваме“, а значи и от степента на _саморазбиране_, до която сме достигнали или сме се издигнали. Но това, че ние непрекъснато забравяме за _ограничеността_ на живота ни (като „проста продължителност“, измервана с години) и по този начин живеем _като че ли животът ни ще е вечен_, че никога „няма да свърши“, показва основно неразбиране и пренебрегване на времевата реалност, в която съществуваме — и от която съдбовно зависим. Причината за това е усещането, че всеки нов ден е „нещо като отделен живот“, а значи че ние един вид ще живеем „много животи“ (казваме: „Нов ден — нов късмет!“); това усещане ни успокоява, макар че не може да снеме фаталната ни обвързаност с единия, единен и единствен _живот_, разполаган в много дни, но оставащ си все този независимо от многоликостта на съставящите го дни и години. От друга страна ние не проблематизираме и не се питаме относно нашето _„доколко живея“_, не се замисляме _дали_ и _доколко_ живеем, представяйки си, че от „живота не може да се избяга“ или, което е още по-лошото, че _„той ни преследва, не ние него“_. Склонността ни да изключваме (да „забравяме“) непрекъснато времевия аспект или „разрез“ на живота си води до това да не усещаме остротата и фаталността на неумолимо и непрекъснатото _изтичане_ на времето — и с това и на живота ни. Изострената чувствителност към времето не ни привлича, по някакви причини (кой знае защо?) предпочитаме една _„притъпена“_ чувствителност (равна на _безчувственост_), с която си мислим, че по-леко се живее. (Но оттук незабележимо намалява моето „доколко живея“!) Вярно е, че от време на време се сещаме, че времето необратимо тече или пък че „толкова и толкова“ години от живота ни невъзвратимо са отминали, но това моментно настроение в същия миг бива „отпъждано“ или „прогонвано“ (защото вероятно се приема като симптом за недопустимо „размекване“ на душата или пък за проява на „философичност“, която се смята за „противопоказна“ — що се касае за нагласата, свеждаща се до _„простото живеене“_) — за да бъде заместено от сериозната _заетост с рутинното правене_ на толкова разнообразните „неща от живота“. Изострената чувствителност спрямо времето се свежда, следователно, до _цялостно преживяване_, определяно от загрижеността ни „около“ следната _„мисловно-времева ос“_:
	• __Аз съм времето__ — ако се откажа от __преследване на времето__ (или дори от елементарна _пресметливост_ във връзка с него), то аз в някакъв смисъл се отказвам от __себе си__, от своята __„самост“__;
	• __доколко живея__, а също и __как__ живея — това е моята основна __грижа__, която ме занимава всекидневно, дори и да не съзнавам това;
	• моята загриженост за живота и неговата __пълнота__ се резюмира в загрижеността ми __„да уловя“__ времето и едва така да остана при себе си, при живота си, в противен случай се оказва, че „страня“ от тях дори и да не го искам;
	• главният ми __жизнен проблем__ е времето, аз всъщност само него решавам във всеки миг (разпореждайки се със __себе си__, живота си и с моментите, в които „разполагам“ преживяванията си) и така побеждавам __индиферентността__, справям се с __безразличието__ към „всичко“, но най-вече към __самия себе си__;
	• оказва се, че „опорните точки“, чрез които „мога да преобърна света“, са поне две: __аз__ и __времето на моя аз__, времето, без което което аз не съществувам;
	• __разпадането__ на моя __суверенен аз__ е именно __безвремието__, от което произлиза __безсмислието__ на един живот, __усещането за абсурд__ е симптом на актуално преживяваното безвремие;
	• __ужасът__, всичко __вледеняващият ужас__ (пораждан от __предчувствието за провал__) е неусетното в началото, но все по-засилващо се и усещаното вече от цялото същество __потъване__ в безвремие и безсмислие;
	• затова __„искам да живея“__ (моята __страст към живота__) се свежда до един неизразим __порив към времето__ в неговата чистота („искам време, повече, колкото се може повече време!“) при __ясното съзнание за ограниченост__ на „отреденото“ ми време на тази земя; второто като че ли определя първото;
	• __жизнен и времеви порив__ съвпадат, давайки ми жива душа в едно преизпълнено с живот тяло, Бог ми е дал и __свободата__ да ги превърна в __„АЗ“__, в
	• нещо __пълноценно живеещо__ и разбиращо корените на __жизненовремевата пълнота__;
	• __„загадката на времето“__ се прояснява чрез хвърлянето на светлина върху __„загадката на живота“__ (и обратното), двете са едно __неразделно тайнство__ и т.н.

	Затова

#	първата стъпка към пълноценния живот

	е изправянето на съзнанието и духа на човека пред тази поредица от _уверености_, копнежи и питания. С това изглеждащата _непроницаема_ стена, обвиваща всекидневната ни отдаденост на __„времето-живот“__, се разклаща, за да се срине в един прекрасен миг, в който ни се открива „това, което е“ — при това тъкмо _„каквото е“_, не някакво друго. Като че ли едва тогава _съществуването_ постига живота, изпълва се с него, двете _съвпадат_, изграждайки контурите на _човешкото_ в неотделимите от него измерения — измеренията на _„времевост-неповторимост-индивидуалност-личностност-самосъзнатост-«азовост»-историчност-освободеност-непосредственост-конкретност-живост-и-така-нататък“_. Вижда се, че първата стъпка, водеща до истинското _раждане_ на човека, предопределя неговото бъдеще в рамките на споменатите измерения, които придават на човешкото битие така потребната му автентичност. Защото струва ли си да живееш ако не си наясно че това, което ти се случва, пряко произлиза от самото _естество_ — от __истината__ — на живота? Животът ли е например „животът _наполовина“_ или пък „животът само _една трета_“? Човек не може да се задоволи с някаква „частичка“ от живота (все едно че единствено да ти „покажат“ нещичко от него, но да не ти го „предоставят“ или „дадат“ за непосредствено изживяване — това е непоносимо тъпо!), ние така сме устроени, че ни _задоволява_ само неговата __пълнота__: онова, което не е живот, е _смърт_ и мъртвило. Затова нека „живуркащите“ съзрат бездната, в която стремглаво падат! Един миг живот затова е безкрайно повече от цяла вечност „живуркане“ (ако тази дума въпреки цялата си противност може да бъде запазена в един философски текст!). Но — за да не бъда невярно разбран — ще подчертай категорично: горното не значи, че животът е невъзможен без _съзнание_ — макар че в определен смисъл наистина е възможен без съзнание (и дори е вероятно, че такъв живот е „по-добрия“, „по-истинския“, по-автентичния; но само в един точно определен смисъл — който __разбиращите живота__ усещат, а на другите той никак не може да се обясни). Затова съзнанието — от което не можем в никакъв случай да се откажем — не превъзхожда обаче _живия усет_ за време, напротив, този последният го превъзхожда изцяло: ето това е една от главните тези на моята книга.
	И така, изпитал

#	„погнусата от непонятното“

	(Шпенглер), от недостъпното за съзнаване и „разумяване“, човек се _оставя_ на непосредственото разбиране (разбирането на сърцето, което всичко разбира), чиято интуитивна топлина може да сгрее душата му: има въпроси и „неща“ на този свят, недостъпни за съзнанието, но точно затова с дадени ни наготово отговори. От нас се иска само да отворим очите си за да _видим_ невидимото преди или — още по-добре — да се _вслушаме_ в онова, което ни нашепва нашето собствено и най-дълбоко вътрешно естество. Тогава ние чуваме — ако не сме загубили способността си да слушаме — прости неща, например „това е така“, _„времето е свобода“_, _„свободата е живот“,„ти си времето“, „времето е твоята сила“_, т.е. неща, които всеки разбира — и затова са така ценни и незаменими. Но нашата обърканост и „извратеност“ не се задоволява с _„простата яснота“_ (даваща ни всичко потребно), а иска „нещо повече“: иска да _„обясни“_, да намери „механизма“, да посочи „основанията“, да открие „логиката“, да достигне до _знанието_, да изобрети „причините“ и пр. Интуицията, тази тайнствена сила на човека, искаща от наша страна само __доверие__, ни казва _„така е!“_, а ние, вместо да го приемем като _даденост на живота_ (подобна на тази, че природата ни е дала само два крака, напълно достатъчни ни да ходим!), искаме „нещо повече от това“ и затова отвръщаме _„Защо?“_ — с което всъщност _убиваме_ непосредствената истина, превръщаме я в _проблем_, често съвсем не разрешим. С това правим не друго, а само _„мътим извора“_, а след това се чудим защо водата му не е бистра и годна за пиене, дори скоро започваме да изобретяваме начини за „прочистването“ й. Овладяни от страст за обяснения и спорове без край, ние се впускаме в тях, а след това забравяме дори това за какво точно спорим, откъде сме тръгнали, какво искаме, какво всъщност казваме и най-вече _защо_ правим всичко това. Оказва се, че се движим от ясното към неясното с цел да достигнем до нещо __свръх-ясно__, но такова не съществува: яснотата е достатъчна, а „свръх-яснотата“ — абсурдна. Няма свръх-яснота, особено ако я търсим в дебрите на неясните обяснения; най-висшето, което можем да имаме, е _непосредствената яснота_, която при това ни е дадена интуитивно: остава ни само да пием донасита от бистрия извор, въздържайки се от това да ровим и бърникаме в него. Вярно е, че човек непрекъснато се опитва да _надмогне_ себе си (т.е. не се оставя да бъде само това, което __е__, а се стреми да бъде и това, което __не е__, което __трябва__ да бъде), това е именно _човешкото_: вещта е просто това, което е, но човекът не е вещ, а нещо коренно различно. От възможността да бъдеш един ден това, което _сега_ не си, се поражда перспективата за едно бъдеще, което решително скъсва с миналото ни. Но ако в моето човешко __съм__ влиза и това да задавам въпроси, с които защищавам неразбирането си на непосредственото, на интуитивно даденото (и с които руша неговата яснота и простота), то аз не съм обаче обречен да бъда вечно такъв — неумеещ да се прониква от даденото, да открива изцяло душата си за него — а във всеки момент __мога__ да бъда това, което сега, казах, __не съм__. Това означава, че във всеки миг мога да се откажа от склонността си да задавам „отвеждащи ме далеч от истината“ въпроси и така да се задоволя да видя _„което е“_ тъкмо _„каквото е“_, още повече че то при това ми е дадено интуитивно, непосредствено. Нашата усложнена и затова _усложняваща_ всичко душевност, пронизана от едноизмерната разсъдливост на непризнаващия друго _интелект_ (с която сме обременени след толкова векове _интелектуализъм_ от Сократ и Платон насам), се нуждае от __пренастройване__ съобразно простотата, естествеността и яснотата, които преди това не бяхме в състояние да забележим, а камо ли да оценим по достойнство. Отхвърлянето на тежестите и баласта на разрастналия се интелект не е проста работа само от позицията на интелекта; от позицията на интуицията, освободена от тиранията на разсъдъка, нищо не е трудно — стига да сме й верни докрай, стига да сме верни и на _себе си_, т.е. да дръзнем да разглеждаме себе си съобразно своята _цялост_, а не едноизмерно. (Някога преди векове отговаряли на тези, които питали — позволявали си да зададат питането — _„А какво е правил Бог преди да сътвори света?“_, отвръщали им, значи, съвсем естествено така: _„Приготвял е геената огнена за ония, които ще задават такива въпроси!“_.) Казвам всичко това, защото искам да подчертая следното: безкрайните поредици от питания, водещи до безнадеждност и отчаяние, се „скъсяват“ неимоверно ако отхвърлим поне ония, които са продукт на всичко объркващия разсъдък. Изводът може да е само един: не трябва да подценяваме усещаната от сърцето яснота — _сърцето никога не пита, то всичко знае!_ — а трябва да се изпълним с безгранично доверие към нея. На входната врата на дома на Мартин Хайдегер било написано библейското изречение: _„Най-много от всичко пазете сърцето си, защото в него са изворите на живота.“_ Ясно е, че Хайдегер го е разбирал така: _„Най-много от всичко {s}слушайте{/s} сърцето си…“_
	В този смисъл

#	проблематизирането е проясняване

	само когато в него участва _цялата_ душа (и същество) на човека — и едва тогава може да се достигне една жизнено значима и адекватна на самия живот _истина_; всичко друго е изкривяване, фалшификат, подмяна, „празна измислица“. Човек попада или сам се въвлича в ситуации, търси изход от тях, опитва се да разбере какво зависи единствено от него и какво му е _дадено_ и затова не зависи от нас. Всяка ситуация, погледната от страна на човешката субективност, носи в себе си и ни предлага _проблем_ — без значение дали го съзнаваме или не. (Дали пък най-автентични и истински не са тъкмо _несъзнаваните_ проблеми — тези, които са налице, но ние не ги съзнаваме, сиреч не сме се _дистанцирали_ от тях?) В жизнената ситуация се _проявява_ или „проговаря“ латентен, скрит за субекта проблем, някаква загадка, неясна тайна, потенциална задача; от нас се иска само да _„откликнем“_ и така да се преизпълним със _смисъла_, който ситуацията носи в себе си, но който по начало не може да ни е чужд — та нали това е ситуация и проблем на _моя_ живот? Ситуацията, в която животът или ние самите се въвличаме, сама по себе си е проблем за _живеещия_; откликването на проблема всъщност е _„проблематизиране“_ на ситуацията от страна на живеещия, поставяне на нейното своеобразие под въпрос чрез _„взиране“_ на субекта в разгръщащото се пред очите му тайнство на живота, в което той е принуден или пък — още по-добре — _желае_ да участва. (Горко на гледащите, които не виждат това, което е пред очите им! Това, че са отворени очите, не значи, че те вече _виждат_: будността на някои не струва колкото съня на други. Казват, че Платон и в съня си виждал онова, за което будните били слепи.) Проблематизирането е разчупване на черупката, в която е скрит смисъла, то е поставяне на ситуацията в _хоризонта на субективността_ и едновременно с това — разгръщане на потенциала на душата до степента, в която в един миг _проблясва_ и ни се открива автентичния смисъл на ставащото — _ставащо тъкмо с мен самия_. Отказът от проблематизиране (неспособността, неумението да се проблематизира, а значи и „режисира“ драмата на живота) е израз на простото оставяне на времевия поток, сляпо очакване „нещо да се случи“ без ние да участваме в него и без да сме го предизвикали, той е _инертност_, която скъпо струва на човека, позволил си да живее „безпроблемно“ и „извън всякакви проблеми“. Всяка ситуация, разгръщайки се пред очите ни или пък пред душевния ни взор, ни предлага _решаващ момент_ (_„сега“ и „никога повече“!_), който не бива да бъде пропускан или „проспиван“; защото само тогава може да се овладее самата ситуация, да се вземат без колебание съдържащите се в нея _шансове_ и да се реши проблема, на който _„вече му е дошло времето“_. Затова винаги трябва да помним това: срещата на всяко нещо от живота ни с _неговото_ време зависи от нас самите, от разбирането ни за значимостта на това нещо в перспективата на _целостта на живота_ и на назряващата в недрата му _времевост_, която трябва да прозрем и на която сме длъжни да се подчиним. От една страна „нещата от живота“, включително и от собствения, си _„покълват, растат, узряват“_ по някакъв начин „сами по себе си“, но в същото време и _в нас самите_, от което следва, че за __раждането__ (и дори за _„зачеването“_ им) се иска влагането на нещо от този, на който все пак се _случват_; нашата заслуга и отговорност е главно в това: да се случи или да не се случи нещо, да се случи _това_, а не _онова_, накрая — може би най-важното — _кога_ (сега, някога, изобщо, никога, утре, по-нататък, все някога) в действителност ще се случи; тъкмо за това последното се иска споменатата _решимост_, решителността на небезразличния към живота си човек. Нерешителните хора, отлагайки нещо, се успокояват така: _„И утре е ден!“, „Утре е по-добре от нес!“, „Ако не днес, то утре или все някога това __ще си__ стане!“, „Моето днес е утре“_ и пр., зад тези изрази стои едно неразбиране и _безразличие_, което може много да ни коства. Не е все едно _кога_ ще стане едно или друго, ако си мислим че е все едно, то от това се открива възможността нещо _никога_ да не стане — а ако все пак стане, ще стане нещо друго, а не онова, което е трябвало (и при това ние няма да разберем _подмяната_: в някое друго време и ние самите ще сме вече други!). Който ясно съзнава, че

#	„утре си е… утре, днес си е… днес“

	и че съществуват __незаменими мигове__ (дни, часове, месеци, години) се отличава с проникновеност, която прониква до дълбините на времето, само такъв разбира _уникалността_ на всеки миг, която нямаме право да жертваме за нещо друго или пък да я убиваме. С времето си нямаме основание да постъпваме _произволно_, още по-малко пък капризно, от нас се иска да го разбираме, да му даваме _неговото_, да не се отказваме от шансовете на всеки наистина _неповторим миг_ и пр. — тоест да се възползваме в пълна степен от свободата си. Затова

#	включването в собствената динамика на „аз-времето“

	(неразкъсваемата връзка на конкретния Аз с времето, родено в неговите гърди) е главното дело на живия човек, опитващ се да улови _решаващия миг_: един миг е _решаващ_ в зависимост от _решителността_ на човека, на способния да _решава_ сам свободен човек. Ясно е, че ако „проспим“ някой решаващ миг, ние се оказваме в една следваща, още по-безнадеждна ситуация, в която изпуснатото не може да се върне, а новите възможности изискват още по-решително проблематизиране и включване (за да се навакса и възмезди пропиляното без смисъл), тоест изискват сериозна промяна най-напред в _самия себе си_. Оттук можем да съзрем фаталната обреченост на оня човек — а такъв може да бъде всеки един от нас, никой не е застрахован и от едно такова бъдеще — който чрез _отказа_ си от проблематизиране на своите жизнени ситуации (в единството им с тяхната времева основа) е предизвикал истинска _„лавина“_ от проблеми ; лавина, която в един бъдещ миг и ден може — ако не се промени нищо — да го смаже под огромната и непрекъснато нарастващата си тежест. Трябва да очакваме, че

#	всеки пропуснат миг по-късно ни отмъщава

	без жалост. Ние нямаме право да се оправдаваме — както обикновено сме склонни — с това, че ситуациите били „такива и такива“ и _„затова“_ не сме успели да се включим ефективно в тях, а също и да ги овладеем (което е неизбежно, щом като сме се оказали извън почвата на живото и _навременно_ проблематизиране и разбиране!). В крайна сметка всеки ще разбере, че за всичко случващо ни се сме виновни и отговорни единствено ние, никой друг, _само аз отговарям за това, което се случва на мен самия_ — и тук никакви оправдания не могат да ми помогнат, те са просто неуместни. (Склонните да дават обяснения и оправдания хора всъщност са несвободни и безотговорни; свободният човек не се оправдава, а само търси вината пряко в себе си: тя никога не е „около“ нас за да можем да си я подхвърляме един на друг!). От друга страна „най-невинни“ обаче са тъкмо ситуациите, в които сме попаднали, това е съвсем разбираемо: ситуациите на всички хора общо взето са _аналогични_ (изключително __рядко__ може да се появи „уникална“, несрещана друг път от никой човек ситуация), но винаги наистина уникални са _решенията._С други думи казано, _изходът_ за всеки човек от обичайните, „ординерни“ жизнени ситуации винаги е _необичаен_, „неординерен“, дори уникален и безподобен, тук пълно съвпадение не съществува тъй като срещата на изцяло _различния_ човек с нещо устойчиво винаги поражда _различие_. (Но ако не сме достатъчно различни, то вината си е в нас: могли сме да бъдем, но не сме го пожелали!) За да сме неудовлетворени от развитието на определена ситуация означава, че нещо зависещо от нас не е направено _както_ или _когато_ трябва (съобразно неговото естество, истина и времевост), а това от своя страна значи, че начинът на проблематизиране е бил неефикасен и ненавременен, което е довело до пропускане на решаващия миг; в един миг сме станали нерешителни, загубили сме готовност за действие според себе си, не сме решили нужното ни, сбъркали сме нещо в решението си. Точно това задвижва или ускорява лавината от нерешени проблеми и пропуснати шансове, която грози да ни смаже някой ден ако си останем все същите. В един миг сме обрекли себе си на _бъдещи_ проблеми и зависимости поради неадекватна реакция или неадекватно разбиране на _текущия_ пред очите ни проблем, т.е.позволили сме да ни убегне

#	„живостта на посоката“, нейната съдбовност

	(Шпенглер). Последното в един най-близък смисъл означава, че сме се оказали от себе си, изневерили сме на своята _посока_ в живота, сами сме _отсъдили_ бъдеще на нещо, което е трябвало да си остане само минало — или инцидент в миналото ни. За да не бъркаме посоките — търсейки своята — единствен ориентир ни е _целостта_ на нас самите във времето, другояче казано, целостта на моето _„аз-време“_. Чрез навременното, адекватно на времето ни проблематизиране на идващите една след друга ситуации на живота ние придаваме _живост_ на своята посока, проникваме се от _съдбовността_ на времевата поредица от действия, прояви, решения, ситуации, проблеми, желания и пр. Тук не могат да ни помогнат никакви стандартни или стандартизирани _изходи_ от дадени ситуации, а също и известни, многократно правени типове проблематизиране — проблематизирания, които „знаем“ отнякъде, които сме виждали _някога_, за които предполагаме,че „се правят често от другите“, които са продукт на нечия чужда „опитност“ и т.н. Това е така, защото _аз_, опитващото се _сега_ да проблематизира, или това _проблематизиращо_ е за първи път съществуващо на тази земя, за първи път се е изправило пред проблем, на който „му е дошло времето“ — и за решаването на който мога да разчитам единствено на себе си (поемайки цялата отговорност, както за решението си, така и за своята _съдба_). За мен в _този миг_ е съдбовно важно да се изявя като _способен_ да уловя проблема в неговия смисъл, да проблематизирам умело и автентично, да не се осланям на мними стандарти и образци, чиято безличност ме отвращава, да утвърдя себе си, своята индивидуалност и личност, своята уникалност и автономност, своята, накрая, __свобода__. Онова, което не съвпада с моментите на същностното проблематизиране, на които отделих толкова време, е нещо съвсем друго, но не е развиваща се в пределите на _самостоятелната субективност „_инициация“ и „активация“, не е цялостна __ангажираност__ с проблема живот, която единствено ни дава шансове да овладеем времето в същата степен, в която се чувстваме _отдадени_ на него.
	Изследването, водено дотук на такъв широк хоризонт на рефлексията и интуицията, не може да ни даде кой знае какво, но за сметка на това ни предостави _здрав принцип_ на разбирането, без който по-нататък не можеше да се върви. Ако не друго, то поне това успяхме да постигнем:

#	жизнената ценност на делото

	и на всяко наше начинание зависи само от нас, а времевите „детерминанти“ оживотворяват всяко човешко дело. Те присъстват навсякъде, където се среща _търсещ човек_, а коренът на времето също е у нас самите, „някъде“ дълбоко в душите ни:доколкото живеем пълноценно, дотолкова сме „във“ времето и при самите себе си. _Загриженото_ отношение и настроение (към времето, сиреч към самите себе си) ни изпълва с увереността, че _„животът няма как да ни избяга“_; не бива да се оставяме на някакъв самостоятелен, сам по себе си „поток на времето“ (течащ неизвестно къде и към какво!) защото време извън нас не съществува. Възползвайки се от _свободата_ си — явяваща се ядро на загадката на времето — и не пренебрегвайки предимствата, които тя дава на човека, ние преминаваме границата на автентичното съществуване и затова никога вече не трябва да се връщаме зад нея и т.н. Накратко казано, __време__ и __свобода__ са две думи за изразяване на едно и също нещо, от което изцяло зависи живота ни — ето _средоточието_, което ще обедини по-нататъшните ми търсения.

>>	11. Несъстоялата се вечност

	__11.1. „Живеейки не с времето, от времето не се боиш“. 11.2. Праизворът, от който изтича „сега“. 11.3. „Времето е трагичното“, „необратимо и прекалено късно“, „вечната отминалост“. 11.4. Непресекващата никога времевост. 11.5. Екзистенциалните неудобства. 11.6. Времевите стереотипи и съзнание. 11.7. „Обвеяната от хлад вечност“. 11.7. Битийна преизпълненост на живота в измеренията на вечността. 11.8. Какво е човекът без неговото „да бъде“? 11.9. Бъдещето ни сродява с битието. 11.10. Преследвайки бъдещето. 11.11. Животът, преживян само като време, е несъвършен. 11.12. Човекът не може да се откаже от бъдещето. 11.13. „Стълбицата на времето“, водеща към вечността. 11.14. Съдбоносният избор. 11.15. Пагубният нагон към разрушението и смъртта.__
C>
	„Времето! То се простира във всички съществувания. То шествува като първи бог… От времето е изпратено и съществува всичко, което е било и което трябва да бъде.“
C$
	Това е мисъл от Атхарвавада, в която се възхвалява времето именно като първи бог, сътворяващ всичко съществуващо; на времето дължим всичко — което е било, е и ще бъде. Да се поставя времето на най-висок пиедестал е обичайна склонност на човешките същества, имащи предимството, че могат да си дадат отчет за неговия жизнен смисъл. Но Луций Аней Сенека, великият римски философ и възпитателят на Нерон (символа на неограниченото от нищо зло, искащо да бъде безсмъртно), е погледнал от друга страна на „проблема“:
C>
	„Всичко, което виждаме наоколо, ще бъде изядено от ненаситното време…“
C$
	Излиза, че времето поражда или дава съществуването, но то и безмилостно го „изяжда“ и унищожава — как е възможно това? Какъв е смисълът: разхитително да дава живот, но също така жадно да отнема и убива?! Ако е така, времето следователно ни държи в абсолютната си власт — как тогава можем да се освободим от неговите „лапи“, да се „изхлузим“ от безмилостната му прегръдка? Това, че сме _времеви същества_ (същества, чиято същност е „времевостта“, чистото _траене_ у нас самите) значи ли, че сме _обречени_ единствено на времето? Тази обреченост на човека на неумолимия ход на времето може ли да бъде победена — или поне смекчена? Времето ли разполага с нас или ние разполагаме с времето — можем ли да поставим и така въпроса?
	Руската поетеса Марина Цветаева (на поетите е дадено най-ясно да разбират живота) е написала в спомените си по повод на среща с познат човек:
C>
	„Срещнахме се с него като че ли се бяхме разделили вчера.

#	Живеейки не с времето, от времето не се боиш

	Времето не влиза в сметките ми; ето го цялото ми отношение към времето.“
C$
	Какво означава това, как се постига — да бъдеш независим от времето, да не се боиш от него? Как да изключим от сметките си тъкмо времето, какво тогава ще дойде на негово място? Може ли изобщо да се живее „не във времето“ — или това е някакъв абсурд? Ако живеем не във времето — къде живеем тогава и живеем ли изобщо? И, накрая, времето,

#	праизворът, от който изтича „сега“

	(по думите на Едмунд Хусерл) — случва ли му се някога да спре, ако спре, как тогава ще съществува това _някога_, в което времето е спряло? Може ли нещо съществуващо, едно „аз“ или съзнание да съществува _никога_ — и все пак да съществува, макар и по крайно особен начин? Ако „премахнем“, успеем да елиминираме времето с всичките му моменти „сега“, то какво ще дойде на тяхното място: _нищото_ или „нещо друго“? Човекът е _живата връзка_ на поредицата от мигове, всеки миг се преживява като такъв само от _нечие_ съзнание; без последното мигове не съществуват, не могат да съществуват (ако го нямаше окото, което {e}миг{/e}-ва, няма го и _мига._ Моето съзнание партикулизира, „накъсва“ и разделя на дискретни части (мигове, моменти, периоди) потока на времето, и същевременно ги свързва в последователност, насочена към _посоката_, която аз самият определям: към моето _бъдеще_, по-скоро към онова, което __аз ще бъда__ (защото силно съм го искал — до степента да му придам __битие__, да се ангажирам с него така, че да го _сътворя_). Следователно ако „времето не ме интересува“ или пък ако „бъдещето не влиза в сметките ми“, то това значи, че аз имам абсолютната увереност, която ясно ми говори, че _вече съм в автентичното бъдеще_, което изобщо мога да искам — при това не само в едно, а във _всяко_ бъдеще. Това означава, че аз вече съм в бъдещето, което съдържа всичките ми перспективи, с други думи казано, _„аз вече съм постигнал себе си“, „аз за себе си повече не съм загадка“_ и пр. Тази коренна промяна на отношението към времето, носеща в себе си кардинално различно отношение към самия себе си — което именно ме „извежда“ извън времето и ме „слага“ в някакво друго измерение на съвършено _различното_ съществуване в сравнение с това, което изобщо познавам — се налага да бъде изследвана. Надеждата е, че едва когато погледнем на времето от позиция, поставяща ни _извън_ самото време, то едва тогава ще ни се удаде да разберем автентичния му смисъл: бидейки „във“ времето, на нас не ни се открива дълбоката му същина, гледната точка не позволява, хоризонтът е прекалено стеснен. По същия начин в гората, сред дърветата, ни се удава да видим само дървета, но не и „гората“; когато излезем от „гмежта от дървета“ или пък се качим на по-високото, то едва тогава гората изпъква в цялата си пъстрота; същото трябва да направим и във връзка с налагащата ни се сега смяна на ориентацията ни във „така и така течащото време“. Налага ни се да _стъпим_ на място, от което можем да погледнем на времето в действителната му същност, в цялостния му смисъл.
	Освалд Шпенглер пише така:
C>
	„Времето е трагичното: необратимо и «прекалено късно», вечната

#	отминалост“
C$
	Значи ли това, че „надмогвайки“ времето, едва тогава се откъсваме от вечната трагичност на съществуването? Нашата _времевост_ ли ражда непрекъснато страданието и неудовлетвореността от _„битието-сега“_, от което не можем да се откъснем? Ето по този път от проблема за времето неизбежно се стига до темата за _вечността_. Докато се плъзгаме по повърхността на времето, ние сме времеви, т.е. „временни“ и смъртни, а също и преходни, _тленни_ същества — значи ли това, че когато се „гмурнем“ в неговите дълбини, едва тогава ще открием вечността, а заедно с нея и _безсмъртието_, усещането за непреходност? Може ли живият и затова смъртен човек да постигне вечност и безсмъртие — ето го главният въпрос, съпровождан от един друг: _как_ следва да съществуваме извън дадената ни непосредствено фатална обвързаност с времето? Казано накратко: как съществува _неподвластният на времето_,т.е. __причастният на вечността__ човек? Има ли „сред нас“ такива хора?
	Нека да започнем с нещо просто, но също така и… фантастично. Да си представим човек, който _иска да живее вечно_, по-точно казано — да живее един практически _безкраен земен живот_ в някаква чудна, но и парадоксална

#	непресекваща никога времевост

	(все едно че е станал свидетел на цялата история!). Това, което казвам, може да се осъзнае лесно с помощта на представи; да речем, че по някакво чудо е станало така, че „продължителността на живота“ вече не е 70 , а… 7000 години! Един такъв _хипотетичен_ живот от седем хилядолетия (достигнат, да предположим, в резултат на фантастични постижения на модерната медицина!) е практически _вечен_, нали съзнаваната история на човечеството е малко повече от тези седем хилядолетия, какво може да се желае повече от това да живееш… 70 века?! (Говоря за една абстрактна вероятност, в която е безумие да се вярва — и затова на този пример не гледам така сериозно както някому може да се стори!) В нашия изцяло условен пример става дума обаче за живот от 7 000 години, протичащ в _„толкова много време“_ (който поради това ни _изглежда_ вечен), а не за _вечност_ в собствения смисъл, която — това поне е сигурно — няма нищо общо с живота във времето — такъв, какъвто го знаем, преживяваме, чувстваме. Но нека след тези уточнения да се опитаме да разберем _смисъла_ на един такъв почти безкраен _човешки живот_ — желае ли го изобщо някой?
	Нека да поразсъждаваме. Една трета от живота си човек е _млад_, друга трета отива за така наречената _зрялост_ (която, впрочем, някои никога не достигат: понеже и през „средната възраст“ си остават „зелени“!), а последната третина е време на „напредналата възраст“, сиреч на _старостта_. Излиза, че този, на който е отреден 7 000 години живот — и той го знае, той го е пожелал съзнателно! — ще бъде млад и младеж цели 2 333 години (равно на нашите 23 години, но понеже 10 години са „загубени“ за детството, то стават 33!), толкова се пада да бъде сериозен и деен човек на средна възраст (разполагаща се в нашите от 28 до 50 години), а годините на неговия „залез“ също няма да бъдат по-малко от 2 333! Блазни ли го някой такава перспектива — да бъде младеж, зрял и старец по 2 333 години, т.е.цели 23 века?! Да се опитаме да разберем, пак „разсъждавайки“…
	Всички ние, оплакващите се от „бързо отминалата младост“, ще завидим ли на една младост, разпростряла се в чудовищен период от 2 333 години?! Добре, най-прекрасната възраст, _младостта_, нека бъде 23 века (+ още 33 години!), вероятно можем да я понесем: та това е една практически _несвършваща_ младост, която затова така ни мами! Но в един… „много отдалечен ден“, който неминуемо все пак ще дойде (когато вече сме се изтощили от безкрайното си „младеене“!), идва още по-трудното: на 2 333-тата година вече си станал или по-скоро „останал“ все още млад човек, приблизително на нашата 30-та година, на който предстои „средна възраст“ от още 2 333 години! В тях всяка сутрин трябва да ставаш рано, да бързаш за работа, да стоиш на бюрото си (или на някое друго поле за професионална изява) безкрайно много скучни следобеди, да се връщаш вечер уморен и „пребит“, да гледаш милиони вечери телевизия, да преживееш (да пресметнем: 2 333 х 50 = 116 650!) тъкмо 116 650 уикенда, които при това не трябва да са абсолютно едни и същи, еднообразни и т.н. Дали подобна перспектива може да се оцени като „несвършващо щастие“, като висш идеал за живеещия човек — идеал, за който всеки смъртен мечтае, на който всеки от нас завижда. Добре, да приемем, че макар и „грохнали“ от… трудови и житейски подвизи през тези нескончаеми 2 333 години, ние се довличаме до възрастта за пенсия (равна на нашите 50–55, дори да са 60–65 г.), до възрастта на „заслужилия отдих“, който обаче трябва да продължи — в болести, неразположения, в очакване на нищото, на смъртта! — цели 2 333 години! Да _„залязваме“_ толкова много време, да остаряваме (да сме стари!) цели 23 века — това вече е непоносимо, какъв жесток край, каква _агония_, която ще помрачи всички радости на предишния „завидно продължителен“ и щастлив живот в невъобразимите 46 века! Ясно е, че тук вече никой не завижда на такава безкрайна старост, разпростряла се хилядолетия и затова немислимо жестока, нечовешка. Какво се получи в края на краищата — нашият приличен живот от около 70 години като че ли е за предпочитане?!!
	Но пожеланият от някой абсурден човек живот от 7 000 години, сто пъти по-дълъг от нормалния, носи в себе си и други, съвсем нови

#	екзистенциални неудобства

	(понеже всичко тук се умножава по сто!): ще трябва да бъдем деца поне 1 000 години, ще отглеждаме децата си цели векове, жените ще бъдат бременни всеки път не повече и не по-малко от 75 години (9 мес.х 100: 12 = 75 години!), всичко друго и останало се увеличава до абсурд, например обядването и засищането, продължаващо сега около 30 минути, тогава ще бъде, трябва да бъде дълго цели 50 часа, две денонощия „всеки ден“ (и три пъти „дневно“!), огладняването, времето между две хранения ще бъде 500 часа (20 денонощия), по 50 часа ще отделяме и за облекчаване в тоалетната, повтарям, „всекидневно“, иначе всичко продължава десетки и стотици години, например бръсненето сумирано за цял живот, обличането, къпането, рязането на ноктите, лъскането на обувки, да не говорим за гледането на телевизия, почистването на дома, прането, готвенето и т.н. Това,че сме се преместили във вечността със всичките си навици и потребности, взети от _временното съществуване_, поражда абсурда, за който тук става дума — и с който трудно можем да се примирим. Вярно е, че от гледна точка на казаното има и утешителни неща, например това, че в абсурдния живот от 7 000 години цели 2 333 ще отидат за сън, ще проспим цели епохи, включващи времето от Платон до Хайдегер (колкото, всъщност, е съществувала нашата европейска цивилизация и история!), няма да участваме и няма да видим — понеже сме заспали — войни и световни катаклизми, които ще бъдат иначе, от друга страна погледнато, нищожно кратки, колкото обръщането ни от едната страна на другата в леглото (ако са продължили колкото са продължили!), но за сметка на това ще учим в училище и в университета непоносим период от 1 400 години (една пета от живота, пропорцията сега и тогава се запазва) — и това вероятно вече е достатъчно за да се откаже огромната част от човечеството от абсурдното _безсмъртно живеене_, при това решително и без уговорки, а останалите ще го намразят и няма да го пожелаят на други основания, значи всички ще _въстанем безрезервно_ против ужасяващата продължителност, в която сме се пренесли с всичките си грижи, дела, занимания, потребности и суетности — и така сме ги превърнали в _непоносими_, в страшна тежест и в коварна, абсолютно непосилна за човека мъка. Затова от гледна точка на казаното трябва наистина да сме благодарни на Твореца, на нашия Създател, който е направил животът ни да продължава не дори и ония 900 години (както според Библията първоначално е бил определен), а само 70 — което ни е напълно достатъчно за да го направим прекрасен и да го изживеем истински. Наистина нашият живот от около 70 години — стига понякога да не свършва преждевременно и неестествено, макар че, казват, Бог обичал най-силно ония, които вземал по-рано! — е напълно достатъчен, нито прекалено кратък, нито прекалено дълъг, а от нас зависи как ще се възползваме от него и за какво ще го употребим. Едва сега може да се разбере истинската значимост на факта, че сме времеви и „временни“ същества, че винаги живеем и правим нещо _„от-и-до“_, че разполагаме с ограничено, но затова пък безкрайно _ценно_ време, което още повече ни принуждава да бъдем адекватни на него и на самите себе си и пр. Но нека да погледнем на проблема от друга, по-смислена страна (въпреки че в него, така както го поставих дотук, са скрити и много други значими моменти, които за съжаление не мога да обсъждам — заради „липса на време“!)…
	Ако животът ни стане безкрайно дълъг, ужасяващо продължителен, един вид „вечен“, и ние се пренесем в него с

#	времевите стереотипи и съзнание

	(характерни за _сегашния_ ни живот), то тогава нищо няма да спечелим, а само ще умножим всичко, което и сега имаме, в една непоносимо тъжна степен. Затова е безсмислено да искаме да живеем „много“ — като под това разбираме много години, дори векове. Не в това е същината на работата, да _„живееш повече“_ или _„много“_ означава съвсем друго — и това се разбира прекрасно от всеки. Простата продължителност във времето нищо не значи, напротив, тя, както видяхме, може да се обърне против нас, важното е _как_ живееш, доколко интензивно (не обаче „екстензивно“!) си във времето — като _преживяване_, като действие,правещо живота. Автентичната и действителна стойност на един живот не се мери с количеството преживяни години, а с _пълнотата_ и пълноценността на ония изяви на жизнеността, които правят живота ни, придават му стойност и смисъл. Другояче казано, смисълът на живота ни иде от _свободата на „себеосъществяването“_ и реализирането на своите жизнени сили, благодарение на която изпълваме живота си със значими преживявания, постижения, дела, успехи, „завоевания“, сбъднати надежди и достигнати възможности и проявени способности…
	Затова изглежда вечността няма нищо общо с времето, не бива да се пренася характерното за времевото съществуване във вечното, безкрайното, неограниченото, _безначалното_. Времето — знаем вече това — е свързано с протичането, с траенето, със ставането на нещо, с динамиката на преминаването от едно състояние в друго, с движението, с _живота_ какъвто го имаме сега, с _тленността_, преходността, изменчивостта. Времето е _мащаб_ и _мярка_ на съществуването-сега-и-тук, с време мерим всичко ставащо в земния живот, то е ориентир и посока, с която сме принудени да се съобразяваме всеки миг и непрестанно. Времето е пътуване, следване на своя жизнен път, пътешествие и изпитание на човека, стремеж към посоката и целта, която предварително не знаем и сами търсим, то е трагично и възвишено преживяване на _себе си_, на своята _самоценност_, от която не можем да се откажем никога. Във вечността няма пътуване и търсене, вървене и лутане, няма движение и посока, няма изпитание и динамика, в нея не може да има _траене_ като преживяване на своя цялостен (душевен и телесен, духовен и практически) живот и на своята _човешка_ ангажираност с битието си. Вечността е само един _миг_, разпрострял се безкрайно, едно сега, което _трае_ вечно, една „замръзналост“ и _„вкамененост“_, чиято агонична гримаса е непонятна и чужда на пристрастения към живота земен и _смъртен_ човек. Съществуването във вечността — ако изхождаме от представата за съществуването си във връмето, но не я пренасяме механично, а само се „оттласкваме“ предпазливо от нея — е _коренно_ различно от животът-тук-и-сега, с който сме свикнали и който обичаме, то е една изпълнена с тайни _реалност_, която никога няма да проумеем (още повече че не можем да проумеем и __живота-сега__, въпреки че е при нас!). Щом като и животът-сега, който уж живеем всекидневно,е за нас, живеещите, една _„тайна, която трябва да бъде разгадана“_ (също както и _човекът_ е такава тайна, по думите на Достоевски), то тогава какво можем да кажем за съществуването в немислимите и непредставими пространства на

#	„обвеяната от хлад вечност“

	от която можем да очакваме и предполагаме абсолютна мистерия и тайнственост, _непроницаема_ по никакъв начин и „чудноватост“, чудо, но и _„чудесност“_. Това, _„в което се вижда живот“_, е времево, негов принцип и начало е тленността, съществуването обаче, което е _причастно_ на вечността, или _вечното съществуване_ е __пребиваване__, което не може по никой начин да бъде уподобено на текущото, изменчиво и преходно съществуване на „идващи и отиващи си“ същества и неща — изпълващи живота и проникнати от него. Тази идея, обвързваща времето с живота и преходността, а вечността с _неизменното пребиваване_ като съвършено друг вид битие, дължим на Плотин, философ на _късната_, но проникната от могъщо влечение към вечността гръцка античност. Същият този Плотин пише, че _„вечно е това, което пребивава по един и същ начин и непрекъснато е такова, каквото е“_, вечното е _неделимо съвършенство_, което _„към нищо не се стреми“_ — защото е преизпълнено с _битие_ и потенции без никакъв пропуск или недостатък. Що се отнася до парадоксалния „времеви аспект“ на вечността, то за него може да се каже, че вечно съществуващото _„пребивава в тъждество със самото себе си и не се променя, а е постоянно в настоящето — тъй като нищо от него не е отминало, нито тепърва може да възникне, а винаги е такова, каквото е“_ (Плотин). Другояче казано, _„за вечността остава да бъде в своето битие това, което е“_ (Плотин) докато, очевидно, във времето съществуват същества и неща, които (поради непълнотата на битието си) могат да бъдат и това, _което не са_ — и това е особено изразително при човека, който, по думите на Ж.-П. Сартр _„не е това, което е, и е това, което не е“_. Времевият живот или животът, поставен в реалността на времето, от гледна точка на казаното непълноценен, неистински, той е живот, на който толкова много неща липсват за достигането на _цялост_ и абсолютна битийност, изпълненост с битие, _пълнота_. Затова животът, който живеем, е устремен към някаква цел и посока, към някаква жизнена перспектива, която мами в далечината със своето съвършенство, _„себепостигнатост“_, хармонична достатъчност за самия себе си. Тук се вижда най-добре основанието за така познатите ни „елементи“ на собствената ни жизненост като стремеж, копнеж, желание, влечение, страстно привличане, искане, надежда, увлеченост по идеята и пр. Неудовлетвореността, без която не можем да си представим съществуването на човека, определяна от безсъзнателното __влечение към пълнота__, е „движеща сила“, ядро на _порива_ към „себеосъществяване“ и към постигане на живота като _самоцел_, „цел на самия себе си“ и _самоценност_. Нашата неудовлетвореност в този смисъл е _онтично предопределена_ и в този смисъл е неотстранима, неизбежна, от нея може да се „спаси“ само оня, който се откаже от битието си на човек. Цялото движение и текливост на земния живот, цялата му динамика и неустойчивост вероятно се дължат на дълбоко вкоренения копнеж по _изначалната_, съществуващата само в пределите на вечността пълнота и _„преизпълненост с битие“_, на стремежа към завършеност и _цялост_, без който животът наистина е заплашен да си остане само търсене, лутане, ограничено във времето _вървене_ нанякъде, страдание, подбуждано от усещането за съдбовния _недостиг_ на битие, _мъка_ и винаги неудовлетворено _желание за живот_. Затова Плотин с основание прибавя към казаното по-горе:
C>
	„Животът при и в битието, цялостният и непрекъснатият в универсалната си пълнота живот, става очевидно това, което търсим — _вечността_; когато види това, човек е съзрял вечността.“
C$
	Недостижимата в този живот на земята вечност, неуловимата, „чезнещата на хоризонта“

#	битийна преизпълненост на живота в измеренията на вечността

	страстта на човека към _съвършенство и цялост_, подтикваща го към това да бъде вечно неудовлетворен от времевото си съществуване във всекидневието, неизразимата с думи _носталгия_ на смъртните по _„истинското, доброто, красивото и святото“_, накрая, неуморното __преследване на времето__ в търсенето на нещо неведомо и непонятно — всичко това може да бъде разбрано на основата на смисленото съотнасяне на „екзистирането тук-и-сега“ (в което е потопен човекът в своето всекидневие) с _реалността на автентичното битие_ (животът като „такъв“, като живот във вечността), което така фатално не достига на живия, на пристрастения към живота човек. Във вечността и във вечния живот не съществува прекалено човешкото __„да бъде“__, даващо смисъл на земния ни живот, на тях нищо не липсва за да бъде _желано и искано_, в тях няма _бъдеще_, а само едно изпълнило всичко със себе си _сега_ със съответстващата му удовлетвореност от съществуването, които ние не познаваме, но по които всеотдайно _копнеем_. (Но и това последното на мнозина е непознато поради прекалената им привързаност към _временното, изменчивото, тленното, земното и телесното_, която е заглушила и най-малкото предчувствие, че може да има нещо повече от тях.) Времето вътре в нас, времево-човешкото съществуване, тоталността _човек-време_ или „битие-като-недостиг-на-пълнота“, е търсене на своето отрицание и надмогване чрез безкрайни опити за пренасяне в измеренията на застиналата вечност с нейната пълнота и пълноценност, които ние имаме като безсъзнателен, но точно затова така дълбок идеал за живот. В този смисъл с право е казано, че _„човекът е нещо, което трябва да бъде надмогнато“_ и дори победено, за което обаче предпоставката е преди това „самото то да достигне _предела_ на своите възможности“ — за да има какво след това да отрича, надмогва и побеждава. Затова човекът, създаващ себе си, своята личност и същност — основана единствено на _свободата_ — е едновременно колкото „строител“, толкова и… „разрушител“; за да се строи е потребно „празно място“, освободено чрез разрушаване на вече съграденото и чрез разчистване на останките; и в това двойнствено и с противоположни посоки действие остава само онова, което не може да се разруши, следователно е _вечно_, съдържа _„искри от вечността“_. Човекът като „възникнало и преминаващо същество“, тоест като времево и смъртно същество, ако загуби своето __да бъде__, губи заедно с това и надеждата да постигне живота — пълнотата на битието си. На непълноценно живеещото, но копнеещото по пълнотата същество неговото __„да бъде“__ и неговото __„ще бъде“__ (__„бъдеще“__) е единствен шанс да срещне някога _живота_, а заедно с него и _себе си_, истината за самия себе си.

#	Какво е човекът без неговото „да бъде“?

	нима не е ясно? Той е: _нищо_, копнеещо по _„всичкото“_ чрез своето __„да бъде“__…
	Причината за движението на времевия поток и на неотделимата от него субективност, за това никога не прекъсващо и направлявано от дълбок порив за пълнота _влечение_ е непобедимият стремеж към вечното битие (битието винаги е вечно!) чрез __бъдещето__, чрез чисто човешкото (но в някакъв смисъл и __божественото__) _да бъде_, което преодолява неудовлетвореността от настоящето и миналото. Вечност (на гръцки __„айон“__) произлиза от _вечно съществуващо_ (__„аей он“__), което в екзистенциален план е _безсмъртие_, а в онтологически — _Бог („постоянно пребиваващ в живота“_ по определението на Плотин). Затова _„изначалните и блажени същности“_, както твърди Плотин, _„вече са {s}цялото{/s} и имат всичко, което като че ли са длъжни да изживеят; те не търсят нищо, вследствие на което за тях не съществува бъдещето“_. Човекът, явяващ се по начало екзистенциална непълнота (което именно го кара, _екзистирайки_, да осъществява _прорив_ към нещо друго и повече), непрекъснато изпитва нужда от _допълване_ на миналото от настоящето, а на настоящето от бъдещето. Това може да стане и става само като — опирайки се на _божественото_ у себе си, на следите от своя Божествен Творец — се стреми към _вечното_ и висшето, към пълноценния живот, осветяван от неговата първооснова — Битието на Бога. Но, от друга страна погледнато, човекът е _времево битие_, т.е. битие, съдържащо в себе си _небитие („нищото“)_, а значи е несамотъждествено, обремено с различия вътре в себе си, лишено от пълнота битие — и това е основата на усещането за _„чуждост“_, за захвърленост-в-света, за отчужде-ност от „своята родина“ (автентичното битие, вечността, не-времевостта), което причинява и насочва споменатата екзистенциална _носталгия_, неотменно съпътстваща съществуването ни като „минали, ненастоящи“, особено като „настоящи-мигом-отминаващи“, „още не бъдещи“, „настоящи, но отдадени на бъдещето“ и отказващи се от себе си — за да имат шанса да отидат наистина при… себе си. Човекът, оказва се, е _„лишеност_ от простото __е__, което е най-истинното по отношение на вечността“, на Бога (Плотин) — и затова за нас остава единствено добре познатото __да бъде__, от което зависи животът ни, насочен от своя страна към _битието_ (__„битие“__ идва тъкмо от __„быть“__, __„да бъде“__, __бъдеще__ и __битие__ имат един и същ корен!). Затова нека запомним:

#	Бъдещето ни сродява с битието

	без бъдеще за човека няма битие, когато изчерпим бъдещето си или „изцяло умираме“, потъваме в нищото, или пък се сливаме с вечността: в зависимост от това _как сме живели_, как сме „използвали“ бъдещето си, в съответствие с това разбирали ли сме бъдещето си като нишката, която може да ни свърже с вечността и Бога, или пък сме се отказали от своето бъдеще заради _мимолетното_ като проста времевост. Затова, впрочем, тези безумци, които питат: _„А съществува ли Бог?“_, всъщност не знаят какво казват — и затова би било по-добре просто да мълчат. Изхождайки от собственото си несъществуване и _нищожност_, те се опитват да го пренесат и върху Бога, тоест върху единственото __Битие__, което изобщо съществува като такова. Чрез _съмнението_ си в истинското битие те мнимо се утешават, че — по обиколен път — са получили все пак съществуване, изпадайки в илюзията че съществуват. Налице е тук една явна извратеност: вместо да _черпят_ битието си от Битието на Бога като истинно битие, те се опитват да го почерпят от… „небитието на Бога“, т.е. от явния абсурд на едно абсолютно несъстоятелно съмнение, което, впрочем, нищо не струва. Битие не може да се получи за сметка на „небитието на Бога“, т.е. от явния абсурд, с „отричането“ на Бога всъщност се признава единствено собствената _нищожност_ и нищета, това, че всъщност си само едно нищо (прекалено претенциозно при това!), което демонстрира нищожността си, питайки: „А има ли Бог?“. Но това че подобна извратеност все пак е възможна (като сама смята, че чрез питането си… утвърждава своето битие!), е косвен път за признание на съществуването на Битието, а с това и на Бога. Казвайки — а такива точно това казват, нищо че не го съзнават — __„А съществува ли Съществуващият?“__ (сам Бог е казъл: __„Аз съм този, който съм!“__ — понеже само той има право да заяви това, бидейки единственото самодостатъчно Битие!) и мислейки си, че с това казват _„Той не, но __аз__ съществувам!“_, такива хора поставят в ранг на битие своята нищожност — и така само показват, че за тях нищото е… „битие“, а Битието е… нищо (подобна нелепица напълно ги задоволява, т.е. „засища“ тяхната нищожност!). Затова, ако все пак искат нещо да кажат, такива самозабравили се индивиди могат да промълвят само това: _„Бог __не може да не съществува__ щом като аз, непълноценно съществуващият, аз, нещастникът и нищожеството, все пак някак си съществувам!“_; впрочем те наистина като че ли точно това казват, тъй като така или иначе по превратен начин извеждат своето съществуване от съществуването на Бога — само че суетно са им разменили местата, обявявайки своята нищожност за свой… бог (и тя наистина е това за тях!). Но — да подемем пак нишката на разсъждението си —

#	преследвайки бъдещето

	и подчинявайки настоящето на бъдещето си (което е същност на човешкото преследване на времето), търсейки в бъдещето си _значимото_, без което животът ни нищо не струва, ние неусетно ставаме причастни на вечността: пътят към вечността води _нагоре_. Всички наши усилия във всекидневието са именно търсене на _пълнотата на живота_, преследване на убягващото ни в него, стремеж за преодоляване на недостига, уравновесяване, избягване на дисонансите, побеждаване на неудовлетвореността и пр., т.е. са израз на онази чисто човешка __жажда за вечност__, която ни прави в известен смисъл _богоподобни._ Това е онази именно вечност, към която само в отделни незабравими мигове ни се открива _пролаз_, _процеп_ или _пролука_ и затова тогава искрено възкликваме: _„О, миг, поспри, ти си тъй…“_! Ние съществуваме времево и _исторично_, съществуването ни е история на __причастяването__ ни към живота и вечността, определяно от неразбираемата иначе влюбеност на смъртните в живота, отдадеността им на неговата неизразима магия. Затова така наречената _воля за живот_ си остава неразгадана ако не бъде разбрана като _порив_ към вечното чрез преодоляването на само временното и преходното. Човекът иска да _пребивава_ в __средоточието__ на живота, не просто и само да живее, външно подражавайки му, докосвайки се до бледата му повърхност, предчувствайки и жадувайки недостижимите му богатства, а _отдавайки_ му се непосредствено, наслаждавайки се на живота в достижимата за нас, смъртните, негова пълнота. Това влечение към _блаженството_, което може да ни даде единствено животът в неговата истина, е категорично свидетелство за печата на Божественото и Вечното върху _човешкото_ и човека. Времето обаче прекалено бавно и частично ни приобщава към живота, вечността — никога _несбъдналата_ се, несъстоялата се тук-и-сега вечност — единствена може пряко да ни „въведе“ в жизнената цялост, за която копнеем. Затова безкрайно _продължителното_ време (прословутите 7 000 години живот!) е отдалечаване до безкрайност от вечността. В същото време краткият ни земен живот — един _миг_ в пределите на несвършващото никога време — тъкмо поради своята нищожна продължителност ни дава изключителния шанс да „надникнем“ във вечността и (ако сме достойни за нея!) да останем _там_, постигнали _неземно блаженство_. Във вечността се „отива“ в един миг — блажен, прекрасен, чист, велик — за който си заслужава да се пожертва цял един безсмислен и нищожен живот, живот, който не заслужава името си. (И затова е само бреме и тежест за живеещия, нищо повече от това!)
	И така,

#	животът, преживяван само като време, е несъвършен

	непълен, дори _неистински_: на него му липсва нещо безкрайно значимо, на него се изплъзва нещо изключително голямо, неоценимо, такъв живот във времето затова се съпровожда с неудовлетвореност, той е _търсене_, _пътуване_ към живота, _история_, която не знае своята цел. Такъв живот във времето се свързва със съзнание за начало, развитие, преминаване, _край_, с изгрев, зенит и залез, той е изпълнен с очакване, нетърпение, изживяване на винаги свършващото _сегашно_, със спомняне на миналото (което никога не може да се върне), със страха да не се изпусне _решаващия миг_, да не стане „прекалено _късно_“, „да не замине влакът“, с неочакваност, трепети, и ангажименти за толкова много неотложни и спешни неща, със съжаления за отминалото и за пропилени шансове, но и с надежди за бъдещето, от което трябва да се вземе пропуснатото досега. Земният и преходен живот е нескончаемо преследване и упорита гонитба на времето и на неговите само веднъж дадени и неповторими мигове, от които всичко може да се получи, но, уви, получаваме само _малко_ — и точно затова то трябва да е _най-доброто_. Ясно е, че не бива да допускаме да живеем „както дойде“, „както се случи“, „ден за ден“ или пък „както ми скимне“, в тъмнина и непрогледност: времето не трябва да се _„убива“_, а да се _използва_ по възможност най-пълноценно. Такъв живот „във“ и „с“ времето е динамичен, той изисква _отдаденост_, спонтанна привързаност към неповторимия миг, интуитивно _влагане_ на своята жизнена цялост, негова _„душа“_ е активността, целесъобразността, _свободата_ и всичко онова _„прекалено човешко“_, което едновременно ненавиждаме и обожаваме, на което държим, но и от което страдаме, от една страна се чувстваме обременени, но от друга точно затова като че ли сме дълбоко _пристрастени_. Нашата човечност, _естеството_ ни да сме човешки същества, се дължи на _„поставеността“_ ни във времето, от него произлиза нашето несъвършенство, но благодарение на него ние достигаме и до своето величие, т.е. до „най-голямото“ и „най-високото“, до _достижимото_ в пределите на _човешкото_, в границите на човека. Затова

#	човекът не може да се откаже от бъдещето

	т.е. от себе си, от човешкото у себе си, единствено в _надмогването_, в отрицанието на своето несъвършенство и „недостатъци“ човекът достига до ново, _свръхвремево_ екзистенциално измерение, а значи и до пълноценния живот, до съществуване един вид във вечността: като _дух_, като по-висше в своята _богоподобност_ същество, озарено от неземна светлина и святост. Този живот сега-и-тук, във времето, ни е даден вероятно за да почувстваме поне отчасти, а също и в несъвършена форма _вечността_ и — ако ни достигнат „потенциите“, душевните и телесни сили — да се опитаме да останем _„там“_: в пълния, съвършения, изцяло хармоничен живот (който обаче тогава няма да е вече _човешки_, а нещо много повече, но само като _идеал_). Именно затова е така фатално важно да се отправим уверено по

#	„стълбицата на времето“, водеща към вечността

	а това означава да се проникнем от едно автентично разбиране на времето, на неговия жизнен смисъл. Разполагайки свободно с времето и със _себе си_ и съзнавайки неговата и нашата недостатъчност, у нас се засилва копнежа по пълнотата на живота, т.е. _просветват_ и се зараждат първите _искри на вечността_, на небесната, сияйно светла вечност. Щом като тук, на земята, познаваме и мрак, но и светлина, разсейваща мрака, побеждаваща го, то вероятно съществуват „места“, осветени от ослепителна за несвикналите ни очи, безкрайно чиста, непримесена с нищо тъмно светлина, в която самоотвержените отрицатели на мрака ще пребъдат: за тази светлина и за този _истински свят_ е говорил още Платон, определил „тукашното“ като една осветена от огън, но не и от духовното слънце _тъмница_.
	От друга страна, казаното дотук вече е достатъчно за едно елементарно, достатъчно за живота, просто и пригодно за _практическото_ всекидневие разбиране на вечността, даваща по непонятен докрай начин смисъла на нашия живот във времето. Човекът не е ограден с непробиваеми стени от вечността — макар че тя не му е дадена непосредствено, а до нея трябва да се _издигнем_. Непосредствено дадено ни е само времето, но и свободата да не се задоволяваме с него, с единствено времевия и _временен_ живот — в този смисъл свободата е тази, която _„разцепва“_ всички стени и „черупки“, откривайки ни излаз към вечността и _вечното във времевите мигове_. Вярно е, че живеейки по определен начин, всеки от нас е способен _сам_ да изгради такива стени, убивайки свободата — __човешкия път към вечността__ — а по този начин и _божественото_ у себе си. Това значи, че такъв човек е изгубил _посоката_ и пътя, водещ до Бога — __вечния извор на живота__. Трябва да събираме внимателно _„частичките вечност“_, разпилени в живота ни, а също и _сътворявани_ от нас самите, не бива да ги погубваме безвъзвратно — обричайки се глупаво на _вечна смърт_, в която завинаги оставаме _извън_ живота. _Този_ живот ни е даден като _шанс_ или да останем при живота, или да го погубим и загубим завинаги — „трети път“ не се предвижда. _Дилемата_ на човешкото съществуване затова е: или да избереш __живота__, или да се __откажеш__ от него, този е

#	съдбоносният избор

	пред който сме изправени, трета възможност тук няма. Разбирането на живота във времето, разбирането на живота и на времето затова е жизнено необходимо на онези, които са твърдо решени да изберат _живота_ — и само така ще останат завинаги в него. Впрочем, ако сме силно привързани и дори _влюбени_ в живота, нима ще обърнем внимание на _„нищото-смърт“_; смъртта за такива не съществува, смъртта значи е специално „изобретение“ на враждебно настроените, на силно _мразещите_ живота хора, чието съществуване затова е истинска трагедия — нищо че _засега_ не я усещат, не могат да я разпознаят и я… вземат за нещо друго. Нищото и смъртта не могат да бъдат избор на _живия_ и обичащ живота човек, в живота си трябва да се учим да живеем, а не да умираме. При у{e}мира{/e}-нето (т.е. напускането на _света_) ние просто отиваме в свят, който сме създали сами, приживе и според нагласата си спрямо времето: светът е „само един“ за ония, които не разбират живота, разбиращите го в неговата _многоликост_ живеят в много и то най-прекрасни светове. В _нищото_ отиват ония, за които и животът приживе е бил просто едно _нищо_…
	Изглежда животът щеше да бъде прекрасен ако у _смъртните_ (такива обаче не трябва да искаме да бъдем!) не беше вкоренен

#	пагубният нагон към разрушението и смъртта

	който те са склонни да насочват най-вече към _себе си_. Тази ирационална стихия се опитва да обсеби човешкото време, да го превърне в своя територия — противопоставяйки го на вечността. Точно тя ни нашепва непрекъснато: _„Времето, мигът е единственото, друго няма, лови мига, вечността е фикция, единственият живот, с който разполагаме тук-и-сега, трябва да бъде __изразходван__ без никакъв остатък — защото след него остава само прах и пр.“_. Можем ли да отвърнем нещо на тези „привлекателни“ думи, от които мнозина са били съблазнени?
	Раздвоен между тези две могъщи сили — животът и смъртта, нищото и битието — човек се чувства слаб, изоставен, захвърлен в съществуването, в края на което ни се струва, че стои единствено „озъбеното _нищо_“, смъртта. Можем ли да си помогнем, можем ли да променим все пак своята човешка _орис_, нима раздвоението ще ни терзае до последната минута?
	Нека да се вслушаме в простите думи на гения, в тях е отговорът, който ни е потребен:
C>
	„Единствено от себе си зависим където и да сме, във всеки час. И щастието можем да намерим единствено в самите нас.“
@	(Гьоте)
C$

>>	12. Неудовлетвореност от настоящето

	__12.1. „Не аз, а времето е виновно“. 12.2. „Всяко нещо си иска своето време“. 12.3. Времето на младостта е любовта. 12.4. „На всяко нещо му идва времето когато душата го пожелае“. 12.5. Екзистенциалната динамика и психология. 12.6. Времето е тайнство, непризнаващо разсъдъчно третиране. 12.7. „Блажени са искащите невъзможното“. 12.8.Ограничаването е предпоставка за смисленото разпростиране. 12.9. Непроницаемостта за промени и различия. 12.10. „Прогонването“ на вечната неудовлетвореност. 12.11. Дължимата широта на жизнения хоризонт. 12.12. „Тържеството на човека над времето“. 12. 13. Драмата на живота ни се разиграва „пред“ декорите на времето.__
	На времето дължим всичко, в това число и… неудовлетвореността си от него. Тя има много измерения и разновидности: от непрекъснатите оплаквания че _„времето не стига за нищо“_ или че _„прекалено бързо тече“_, през неутолимото ни желание и копнеж да живеем в някакво друго, _„прекрасно време на блаженство и спокойствие“_, та се стигне чак до смътната надежда _„да живея още веднъж“_ някога или — ако това е невъзможно — поне _„да се преродя в друго същество и в друго време“_, теорията, която пребиваващият в недейно и като че ли __небудно__ състояние Изток (Индия особено) е подарил на света. Изглежда неудовлетвореността от времето е особен заместител на неудобната за признаване неудовлетвореност от _самия себе си_ — поради което демонстрацията на неудобствата, свързани с времето, е така разпространена сред човешките същества. На онези, които за свое оправдание понякога заявяват:

#	„не аз, а времето е… виновно“

	трябва да припомним, че време извън нас не съществува, че ние сме „във“ времето дотолкова, доколкото сме „при“ _самите себе си_, т.е. пребиваваме единствено в своята субективност и че, следователно, с горните думи те без да искат и по обиколен път признават тъкмо _собствената вина_, мислейки си, че се… „отървават“ от нея. Времето е такова, каквото _си го направил сам_, то е неотделима част на избраното от теб _съществуване_, то не може да бъде различно ако не си му „помогнал“ да стане различно, следователно честността изисква да признаем пълната си _отговорност_ за това в какво време живеем, какво време е _наше (мое, негово…)_; какво е „направило времето с мен“ се определя единствено от това какво съм направил аз с него и т.н. Укорите към времето са признак на лицемерие и безчестие, те показват само колко струва оня, който си ги позволява…
	Времето не е _„галопиращ конник“_, още по-малко пък е див и буен кон, с който ездачът никога не може да се справи, то не е и „летящ влак“ без разписание, който поради това често изпускаме (заради това, че ни се налага да го _чакаме в пълна неизвестност_!) или на който дори никога не можем да се качим; не бива да смятаме така, защото по този начин само демонстрираме упоменатата склонност към оневиняване. _„Неистовият бяг на времето“_ — ако наистина ни се струва, че времето непрекъснато ни бяга — всъщност се определя от нашата собствена пасивност и инертност, от неспособността ни да овладеем и да използваме безценните мигове на деня, от това, че съвсем не успяваме да променим живота си — независимо от все по-засилващото се чувство, че съществуването ни се изплъзва и че не разполагаме с него. Поради това своите „сметки“ с времето ние уреждаме най-добре когато сме наясно най-напред със _себе си_ — и оттук със своето _бъдеще_, което органично трябва да съвпада с него самия. Това е условието за да не ни се случва времето да ни отмъщава за това, че не го „забелязваме“, че сме се оказали извън него и дори отдалечили, всъщност _изостанали_ твърде назад от него. Тук ще опитам да представя основното на нашата никога непреставаща неудовлетвореност от времето — и от _живота ни във времето_ — и ще посоча нейните непресъхващи извори. Защото ако е вярно, че

#	„всяко нещо си иска своето време“

	или си има __благодатното време__, то как става така, че много рядко го намира, а в повечето случаи направо се разминава с него?
	Може би защото едно и също време е отредено не само за едно, а за много неща едновременно, поради което ние се „разкъсваме“ между тях и не съумяваме да ги вместим в бързотечното време? Тъй като липсва „общодостъпно разписание“ за това _кое_ е времето на всяко нещо, то всеки от нас непрекъснато трябва да се опитва да _разпознава_ на всяко нещо _неговото време_ — и в същото време да се отказва от всичко останало, на което, значи, не му е дошло още времето и затова то трябва спокойно да го дочака. Например по всеобщо мнение

#	времето на любовта е младостта

	но същата тази младост е време и на толкова много други неща: учене, психическо и физическо съзряване, социализиране, професионално определяне и начало (най-трудното понякога!) на една успешна кариера и пр. Как всичко това да бъде безпроблемно „натикано“ в едно все пак ограничено време, как на всяко от тях да отредим _„неговото“_, при това _решаващото_ и неповторимо време, как да избегнем „застъпването“ по време на взаимно несъвместими, изключващи се неща (които „взаимно си пречат“, да речем _учене и любов!)_, как да не допуснем прекаленото ощетяване на едни за сметка на други „неща от живота“, как, накрая, да _отмерваме_ и „дозираме“ ограниченото си време за да стигне то за всичко? Ето го извора на нашата загриженост около „настоящето на моето време“, оттук иде неудовлетвореността, с която здравият човек непрекъснато се сражава — за да не се остави да бъде овладян от нея.
	Разсъдъкът и разсъдъчното отношение към времето и към живота никога не може да проумее как е възможно в едно и също време да стават _много_ неща. На него му се струва, че _или_ едното, _или_ другото може да стане и да става в едно и също време, но не и двете _едновременно_. Разсъдъкът разпорежда: ако искаме да преуспеем в нещо, то това може да стане само ако се откажем от всичко останало. Доколко вредно е това разсъдъчно отношение към живота може да се разбере ако вникнем по-добре в смисъла на предлаганото. Например ако искаме да сме добри в ученето, то трябва да се съсредоточим само върху него, а всичко останало трябва да бъде изоставено и пожертвано, т.е. да не му се отделя никакво време. Много хора всъщност само това правят: жертват заради едно всичко друго и останало, „лишават“ се за да придобият напълно и истински поне едно достижение, опитват се да проявяват и да бъдат настойчиви в една такава едностранчива и чисто разсъдъчна „мъдрост“ (наричат го „здрав смисъл“, „здрав разум“ и пр., докато то си е просто един болезнено разраснал се разсъдък, задушаващ всичко друго за сметка на капризите си), а след това се чудят защо въпреки „рационалността“ си са били наказани, а не възнаградени. Защото, оказва се, печалбите от достигнатото съвсем не могат да покрият загубите от онова, от което сме се отказали — особено ако заради едно сме се отказали от всичко останало. По някакъв начин е станало така, че вместо концентрация на жизнената сила в една посока се е получило абсолютно неефикасно разпиляване на същата — и затова сме постигнали трохи вместо… „несметни богатства“. В едно такова по същество „бакалско“ или поне „аритметическо“ отношение към времето (имам днес пет свободни часа: вместо два да отидат за това, един за нещо друго и т.н. аз пресметливо, воден от мисълта да „надхитря“ съществуването, отреждам всичките пет часа само за едно, правейки си сметката, че „и утре е ден“ и тогава пак ще мога да проявя своя произвол) не отчита нещо изключително важно и решаващо: дали _душата_ ми, а не само разсъдъкът, _иска_ в своята цялост това, което съм си „наумил“. Ако всички други душевни сили са настроени враждебно към решението на ума (който именно прави подобни „сметки без кръчмаря“), то те разполагат с възможността да го провалят и така да отмъстят на ума, който си е позволил да ги пренебрегне без дори да се посъветва с тях. В крайна сметка се оказва, че съпротивата на душата (а тя е една _цялост_, никой поотделно не може да решава от нейно име — без да се е допитал до непрекъснато заседаващия _„симпозиум“_ на всички душевни сили) неминуемо води до неефикасност на „изпълнението“, до липса на желаната концентрация, а значи и до _провал_ на замисленото, до липсата на някаква особена полза от моето „съзнателно решение“. Това означава, че аз — ако съм решил да уча през всичките тези пет часа, но душата ми не го иска и затова се съпротивлява — просто ще си „проседя“ над учебника или книгата без да науча нищо. Следователно можем да кажем, че

#	на всяко нещо му „идва времето“ когато душата го пожелае

	като под това последното разбираме, че решението е получило _благоразположението_ на всички без никакво изключение душевни сили, успяло е да ги убеди в своята __навременност__ и неминуемост, „душевният симпозиум“ е гласувал „да“ и така е открил пътя към осъществяването на онова, което _цялата душа_ вече желае (а не само една нейна своеволна „част“!), зад което застава душата с всичките си сили. В един по-практически план може да се каже, че „измъчените“ решения (в които е налице съпротива на останалите душевни сили, т.е. получават се едностранчиви „хрумвания без признание“, което именно поражда _„мъката“_) точно затова са осъдени на провал или поне на неефикасност при осъществяването. Докато решенията, зад които стои една _жива спонтанност_ (израз тъкмо на целостта на душевното!) няма как да не успеят — защото зад тях стои всеобхватния потенциал на душата и човека, цялата й мощ, на тях нищо не е противопоставено, липсва раздор и раздвоение _вътре_ в човека, а всичко това е предпоставка за _пълноценност_ на реализацията, за __сбъдване__ на желаното в едно близко _бъдеще_. С други думи казано, полезни и успешни са ония действия и дела, които са израз на _свобода_ в пределите на душата (и затова зад тях застава _цялата_ душа), докато действията, в корена на които стои принудата и насилието над самия себе си, т.е. _несвободата_ и „тиранията“ на някоя душевна сила над другите, неминуемо водят до _провал_ — независимо дали сега го осъзнаваме, или пък ще го разпознаем по-късно, когато вече се е стигнало до нетърпимост, до очевидна криза на съществуването. Изводът се налага сам по себе си: не бива да се насилваме да правим нещо, което душата ни не го желае _всеотдайно_ и _свободно_. Вместо външна принуда към някоя душевна сила трябва да прилагаме „убеждаването“ й, т.е. приемането на законността на нейните искания; иска се една своеобразна вътрешна _„либералност“_, без която сме обречени нищо значимо да не постигаме; да пропиляваме възможностите си — и времето, откриващо ни ги във всеки миг. Несвободният човек не разбира себе си и разчита на насилието, отправяно и насочвано — съвсем неразумно, впрочем — тъкмо към _самия себе си_, и за оправдание нарича това „дисциплина“, т.е. налагането на капризната воля на един спрямо всички останали. Ефектът от това е временен, само до известно време, в един миг неизбежно идва __бунтът__ на душевните и жизнените сили, който може да помете всичко, а в крайна сметка — ако неразбирателството между тях се засили и стане трайно — ще опропасти и живота. _Разумността_ (не едностранчивата разсъдливост!), опираща се на свободата, дава на всяко нещо _неговото_ (включително и неговото време), признава исканията на душевните сили, на тази основа се опитва да ги __хармонизира__ и да им отделя _длъжното_ (според характера и същината на индивида), да _балансира_ между взаимно отричащите се и несъвместими желания и едва според постигнатото в тази главна насока на развитие на _жизнеността_ да решава (според _конкретната ситуация_ и временното разположение в рамките на душата) и определя кога е „дошло времето“ на всяко нещо, т.е. _неговото_ време. Ясно е, че не можем да живеем според една повърхностна „житейска аритметика“ (каквато иска да ни натрапи голият разсъдък), за да се „оправим“ във времето и живота се налага да се ползваме от

#	екзистенциалната динамика и психология

	която разбира нашето собствено _естество_, животът, който пулсира както в тялото, така и в душата — и съобразно него _мери_ и отмерва миговете, времето и тяхната „запълненост“ с потребните ни „неща“. Нейната истинска почва е _свободата_, която се заражда най-напред в отношението към самия себе си; несвободният спрямо себе си човек е тотално несвободен — и точно на такива хора времето „непрекъснато им бяга“, те никога няма да го настигнат. Следователно

#	времето е тайнство, непризнаващо разсъдъчно третиране

	_чудото_ на времето се основава на чудото на свободата; разгадаването им е свободно разполагащият със себе си и с живота си човек, който, _живеейки_, разбулва всички тайни. Чудото на времето е в това, че то предоставя на човека _безброй_ възможности за всеки отделен миг, а от нас изцяло зависи избора коя от тях да бъде осъществена, превърната в непосредствен живот — ето този е _лостът_, благодарение на който __управляваме__ своя живот. Избирайки съобразно казания по-горе начин — т.е. в съответствие с дълбоко желаното и потребното на _душата_ и _човека_, а значи напълно _свободно_ — човек органично и безусловно влиза в единение с вътрешния темп на времето, задаван от човешкото сърце. Изборът на една възможност за _този_ „отрязък“ от време (миг, минута, час или ден) означава свободен _отказ_ от всички останали, но не по принцип, и не завинаги, а само за този миг, тази минута, час, ден. Така всички останали, пренебрегнати за момента възможности остават на разположение на субекта, те са набор от нереализирани насоки на живот, които съставляват __„жизнен резерв“__ и потенциал; към него човек може да прибегне и да се възползва когато поиска, този „неизразходван запас“ от възможности е в основата на това, че бъдещето ни никога не е предопределено, а зависи само от нас. Отложеното свободно (по своя воля и желание, по свое убеждение), а не по принуда, насила или поради външна необходимост, ни дава нови възможности да правим живота си, които винаги са ни на разположение, но към които ще прибегнем едва когато „им дойде времето“, сиреч когато ние самите решим в съответствие с живота и _силата на живота_, напираща в гърдите ни. Следователно единствено от нашата собствена __мобилност__, динамичност, активност, инициатива и пр. Зависи _богатството_ от възможности, на които сме дали живот, на които сме се наслаждавали пълноценно, а също и тези, които ни предстоят, които ни „чакат“ и дори _„зреят“_ в гърдите ни, бидейки непрекъснато в наше разположение. В този смисъл

#	ограничаването е предпоставка за „смисленото“ разпростиране

	на човека в неговия живот, а неограниченото _отдаване_ само на една възможност неизбежно ни лишава от всички останали. Това второто — съвсем неразумно, впрочем, като „избор“, който ни е „избрал“ нас, не ние него — не означава друго, а жизнена непълноценност, _скука_, сиво _монотонно_ всекидневие, нетърпимо бавно и еднообразно течащо време, _неврози_, пропиляване на безброй значими възможности, които биха могли да се вместят (да намерят своя _„ниша“_ във времевия поток), но „не им е било съдено или отсъдено“ това, непростима ограниченост на едно човешко същество, опитало се да надхитри времето и живота, но точно затова оказало се тяхна жертва. В същото време първата _философия на живота_, изхождаща и опираща се на разумното __самоограничаване__ заради богатството на самия живот, което не бива да ни се изплъзне (понеже е корен на свободата ни!), всъщност нищо не пренебрегва и от нищо не се отказва или пък ограничава, но _всичко_ (актуално, сега, и потенциално — в бъдещето) й принадлежи, което именно поражда усещането за пълнота и всеобхватна __жизеност__, лежащо в основата на здравото и автентично _наслаждение_ от живота, от съществуването, _което аз искам._ Затова не си струва да се отказваме (поради „разсъдъчни съображения“) от всичко останало само заради едно нещо, преценено прибързано като „доминираща възможност“, например заради ученето — от любовта, приятелството, развлеченията и пр. Така не спестяваме време — както си мислим — а глупаво го пропиляваме в едно _насилие над самите себе си_, което няма особен смисъл и затова няма да остане ненаказано. От гледна точка на казаното може да се приеме, че „невъзможност“ и „невъзможно“ за човека не съществува — ако самият той не е „стеснил“ до невъзможност своите възможности и перспективи, ако не се е отказал безброй пъти от тях и така сам не ги е направил „невъзможни“, непостижими никога. Това ни дава право да повторим казаното от великия Гьоте, което съдържа една дълбока истина на живота:

#	„блажени са искащите невъзможното“

	и дори да прибавим поне това: защото свободата дава на човека всичко, прави го богоподобен и причастен на висше блаженство, но нашата ограниченост (по собствена „заслуга“ придобита!) „произвежда“ непрекъснато толкова повече невъзможности, колкото повече сме се отказали от свободата. За свободния човек невъзможност не съществува, за несвободния, значи, във всеки момент се откриват не възможности, а само _невъзможности_ тъкмо затова, че е предал своята свобода, отказал се е от нея.
	Следователно отсрочването на някои възможности за друго, бъдещо време не е окончателното им елиминиране („погребване“) и отстраняване от живота ни, напротив, в акта на отлагането (което също е субективна _ангажираност_ с тях) те вече получават особен __битиен статус__, оказват се въвлечени в нашето битие като _проект_, като _бъдеще_, на което е съдено да се случи в едно предстоящо време, като жизнена перспектива и потенция, като наша _задълженост_ по отношение на тяхното реализиране някога — когато решим да ги извадим от „небитието“, да ги превърнем в действителност, да им придадем актуално, истинско битие. Този жизнен резерв на субекта, тази _„колекция“_ от възможности и перспективи, които вече е невъзможно да не се случат някога в бъдещето (заради нашата ангажираност с тяхното бъдеще), е всъщност истинското богатство на всеки човек. Този, който свободно избира бъдещето си е истински богат, той разполага с най-големи богатства: свобода, живот, бъдеще; „бедният“ е беден най-вече заради бедност на възможностите, заради загубата на перспективи, заради обречеността си да е несвободен и безжизнен; човек е богат в истинския смисъл когато има и съзнава бъдещето пред себе си с всичките му възможности, това е истинското богатство; когато загубим __бъдеще__, тогава всичко сме загубили, едва тогава истински сме обеднели и осиротели.
	От друга страна __избор__ изобщо не може да съществува ако сме се ограничили и ангажирали твърдо с една възможност, превърната от нас в единствен _модус на живота_, който всъщност владее нас, но не ние него. Избор не съществува ако не разполагаме във всеки миг с _много_ възможности, съществуващи за нас „в запас“ и в резерв, между които можем да избираме, да решаваме и така сами да определяме бъдещето си. Ако не сме способни във всеки момент да _променим_ решително живота си, ако не виждаме пред себе си _нови алтернативи_, ако сме се лишили от _различни_ и смислени перспективи, ако сме се отказали от способността си да избираме сами (изхождайки единствено от _себе си_), то това означава, че сме се оказали в „хватката“ на едно съществуване, което по нищо не се различава от това на вещите, на мъртвите предмети. (Защото именно те наистина са _само това, което са_ — и съвсем не могат да бъдат нещо различно от предварително заложената в тях същност.) Подобна инертност на човешкото същество, _непроницаемостта_ му за промени и _различия_ е поставяне на това същество в примката на едно изцяло безинтересно време, то е превръщането му в „остров“, завинаги заобикалян от времевия поток с всичките му възможности. Казахме, че основата на такава неблагополучна съдба на един човек е кардиналният му отказ от свободата, от усещането за човешка _самобитност_, а също така — като последица — и от надеждата за едно бъдеще, което не е индиферентно към мен,а е именно _мое_ бъдеще. В този случай _хоризонтът_ на бъдещето се свива в една точка, строго предопределеното и единствено бъдеще, което такъв човек без да иска е избрал (или е избрал без да съзнава какво точно иска, т.е. то е избрало него), неминуемо води до __обезличаване__ на човека, до включването му в безличния поток на _вървящите в една посока_, до кухото съществуване, до което се свежда „животът“ на тълпата и „комуната“, непознаваща и самоотвержено враждебна на свободата. В нашия пример (за учещите и за учените!) това означава пагубна нагласа, която може да се изрази със следните думи: „Аз съм _учещ_, аз съм _учене_, аз съм _учен_ и аз не съм — и не искам да бъда — нищо друго. Нищо друго не отклонява моето внимание. Аз съм отдаден «всецяло» и без остатък на ученето и на моята непрекъснато увеличаваща се ученост. Аз не мога да бъда нещо различно от това, което съм; това, което съм, ми стига, всичко останало не е моя възможност и пр.“. Подобна отдаденост на нещо _абстрактно_ — независимо какво е то: учене, политика, „идеал“, „правене на пари“ и т.н. — и откъснато от всичко останало (което се разглежда през тази призма като „излишно“, „ненужно“, „лукс, който не мога да си позволя“, „губене на време“) води до появата на __едноизмерен човек__, който в никакъв случай не може да се нарече личност заради прекалената си жизнена непълноценност и „сухота“. Такива хора в един момент направо обезумяват, показвайки способност към всякакви ексцесии — понеже са овладяни от див бяс и от желание за разрушаване, което е непонятно за естествено живеещите хора; това е отмъщението на _живота_ за това, че са му обърнали гръб. Историята на _комунизма_ дава обилен материал за такъв край на „победителите на природата“ и… __човечността__. Съвсем друго е обаче човек да си запазва възможността във всеки миг да става различен, да се преобразява чрез избора на някаква друга, държана досега в запас възможност, да живее в различни модуси на човешкото съществуване, черпейки „с пълни шепи“ от неговата _многоликост_ и намирайки им „тяхното време“, да изпълва времето си със свободно избрани и разнообразни дела, интереси, постижения, изяви, развитие на способности, задоволяване на желания, _реализации_ на своята също така _многоизмерна_ и динамична човешка същност и пр. Едва в този случай човек започва да улавя и разполага с времето си, да се прониква от все по-засилваща се се удовлетвореност от него (времето е __животът__ в нас самите!), едва тогава човек започва да усеща непрекъснато, че се _„справя“_ със съществуването си, свободно го владее и на тази почва се ползва от плодовете на своята _ангажираност с битието_, с автентичния живот. Затова

#	„прогонването“ на вечната неудовлетвореност

	от времето — каквато ни се струва тя до момента, в който сме я разбрали — е възможно само ако сами не си отрязваме пътя към различните форми на живот, които нашата многоизмерна човешка същност ни дава, т.е. само чрез добиването на

#	дължимата широта на жизнения ни хоризонт

	и чрез _вглъбяването_, пълноценното изживяване на всяка една от посоките, които ни водят към живота като пълнота и изпълненост с богатства, потенции, цели, възможности за изява и реализация на самите себе си. Основното тук е да съчетаваме умело __лишаването__ с _отдаването_, самоограничаването с __разпростирането__ в различни посоки, отказът от живота заради _самия него_ (от някоя възможност заради други, на които им е дошло времето) и въвличането ни — като _цялост_ — в неговото неизразимо многообразие и многоликост, при това единствено заради самите себе си и защото чувстваме дълбоко в себе си, че _„така трябва“_ или _„защото аз иначе не мога“_. Това е възможно и постижимо само ако се откажем решително от това да сме _„повърхностни“_ (да гледаме повърхностно на живота си) и ако също толкова решително се опитаме да бъдем _„вглъбени“, „задълбочени“_ в неговото тайнство, ако се „просмукаме“ от мощните му _дълбини_ — които при това съвпадат с нашите собствени, с __„дълбините на човека“__, с неговата _сърцевина_ и _дух_. Ясно е, че в съответствие с казаното „оправянето“ в и „със“ своя живот без _философия_, отговаряща на неговото естество, е безкрайно хипотетично; доколкото се справят с живота си, хората го дължат на това, че в неговите изпитания са успели да достигнат до _своя_ философия, до някакво — ясно или „едва-едва мъждукащо“ — _разбиране_ на това какво иска от нас _този_ живот и особено какво _следва_ да искаме ние от него. Това е така, защото

#	„тържеството на човека над времето“

	всъщност се корени в _овладяването_ на самия себе си и на ресурсите за живот, заложени във всеки един от нас, в _разполагането_ една до друга на отделните __жизнени сили__, които усещаме в себе си, в „композирането“ им в ограниченото време, отредено ни за живот на този свят — без _пренебрегването_ на нито една от тях (защото тя е в състояние жестоко да ни отмъсти) и без „предоверяването“ само на една (за сметка на останалите), защото това неизбежно води до едноизмерност, извратеност, _непълнота_ на съществуването и съответстваща му трагичност, страдание. Това последното — _толерирането_ на някоя жизнена, телесна или душевна сила — е твърде разпространето, макар че малцина си дават отчет за неговата „опака страна“, за фаталността на мнимата му „безобидност“. Защото ако животът ни свършва едва когато _силата на живота_ у нас е на „привършване“ и е изчерпана, то изправянето на отделни жизнени сили една срещу друга в една безполезна борба и война, вражда и неразрешим конфликт, е предпоставка за _преждевременното_ им изчерпване, за взаимното им „неутрализиране“ (също както докосването на „плюса“ и „минуса“ на батерията води до мигновеното й разреждане), вещаещо същевременно съвсем неблагополучен _край_ на индивида, който е допуснал да се „затрие“ без смисъл енергията, вкоренена изначално у него. Та нали ако животът ни е _„река“_, пълноводна и буйно течаща, разпенена от от ударите на водата в скали и подводни камъни в горното си течение, то ние не бива да допускаме _разпиляването_ й в низината чрез образуването на блата и тресавища, или пък чрез възникването на _водовъртежи_, безкрайно поглъщащи енергията на водната маса? Нали е ясно, че задачата ни се свежда до това да й осигурим достатъчно _широко_ и _дълбоко_ __русло__, което да е в състояние да _поеме_ водите й без загуба на нито една капка,без опропастяване на смелия й устрем — постигнат при спускането й от планината (съвпадащо, впрочем, с нашата „буйна“ и дръзновена _младост_!)? Само по този начин ще можем да доведем цялото _пълноводие_ на __„реката на живота“__ — а това сме самите ние, индивидът като такъв, _индивидуалността_ в неизмеримото й своеобразие! — до __„океана на вечността“__, съвпадащ с _праизвора_ на всички „енергии и сили“, на всяка _жизненост_, на „онова, което _живее_“, дори това да не е човек, а и най-малката „буболечка“. (А да не се окаже, че пред този необятен и велик океан на вечния живот сме довели жалък и смешно малък ручей, чийто води са били изгубени някъде без смисъл и полза, изцяло _безцелно_?!) Затова __блаженство__ (и _благодат_ още приживе) постигат само ония, които не са изчерпали докрай вложената в тях жизнена сила, а са я запазили и „преумножили“ — чрез ефективното й използване и „трансформиране“ по най-добър начин. В този смисъл трябва да гледаме на живота във всичките му _възможности_ — и на себе си във всичките ни _способности_ — като на безкрайно __драгоценно достояние__, което трябва да бъде съхранено и умножено, а не безвъзвратно пропиляно и погубено…
	И понеже се оказа, че в някои случаи _метафорите_ са необходими за изразяване на __неизразимото__, то нека да завърша със следната:

#	драмата на живота ни се разиграва „пред“ декорите на времето

	на неговия фон, които трябва да са съответстващи, достойни за „пиесата“, а не стари, окъсани, взети назаем от реквизита на друга пиеса, съвсем неподходящи и затова изцяло провалящи замисъла и идеята. _Автор_ на тази драма на _моя_ живот съм _аз самият_, аз съм „главното действащо лице“, _водещият актьор_, аз също неуморно _„режисирам“_, аз при това правя _„декорите“_ (те не са просто…украшение!), които пряко са свързани с __жизнената пълнота__ и достоверност на сътвореното. Има ли тогава смисъл да се оплаквам някому за възможен _провал_ на „представлението“, да се опитвам да се _оневинявам_? Още повече, че тази драма на моя собствен живот има само една „репетиция“, която точно затова е и _„премиера“_, а и други _„представления“_… изобщо не се предвиждат!
	Дали обаче времето е само _„декор“_? Дали то не е тъкмо _„сценария“_? Или пък е всичко онова, което _{s}съм{/s} аз самият_ — като жив и живеещ?

>>	13. Новият ден

	__13.1. Денят на будния човек. 13.2. Структуриране на деня и повседневността. 13.3. Дните, в които нищо ново не се случва. 13.4. Моят зазоряващ се ден. 13.5. „Считай всеки ден за последен“. 13.6. Поводът да препотвърдя себе си. 13.7. Хоризонтът на бъдещето. 13.8. Един единствен миг може всичко да преобрази. 13.9. „Времето не минава, минаваме ние“. 13.10. Откритост спрямо бъдещето. 13.11. „Един час може да върне това, което са отнели много години“. 13.12. Противоположност на действието е страданието. 13.13. За да не страдаме трябва да действаме. 13.14. Не трябва да се „щадим“ в своя ден. 13.15. Всеотдайната съпротива срещу слабостта и болестта. 13.16. Бездействието не е невинен инцидент. 13.17. Безценното време на деня. 13.18. „Всеки от нас ще отговаря Богу за себе си“. 13.19. „Като в ден, да се държим благоприлично“.__
	Човек „разполага“ съществуването, действията и делата си, в _дни_, т.е. във времеви „отрязъци“, които са относително обособени и завършени. Всичко, което _става_ (или се _случва_) в живота ни, става или се случва в периодите на __будно съществуване__, в този или някой друг _ден_. Ако ни липсва разбиране за _конкретното_ — денят — то с това всички наши представи и разбирания за _общото_ — съществуването, действията, делата, животът — „увисват във въздуха“, оказват се изтръгнати от _почвата_, от която така или иначе са израсли. Поредицата от всички дни, в която се разгръща животът ни, наричаме _всекидневие_, което потвърждава значимостта на деня като „конституивна единица“ на __всекидневността__, а оттук и на битието на човешкото същество, преизпълнено с живот и стремящо се към неговата истина в… _много дни_, които съставят нашия земен път. Казано е, че _„Ден деня сменява“ (Dies truditur die)_ — думи на Хораций — и това не бива да бъде забравяно. С оглед на това _целостта_ от дни, обособена от периодите на __будност__, може да бъде уподобена на _„голям ден“_ на живота, който също си има своя _изгрев_, своето _„пладне“_, своите _вечер_ и _залез_, съответстващи на определени възрастови периоди с конкретен жизнен смисъл. Денят, накрая, е _светлата_ част на съществуването, в която _светът_ е налице заедно с _будния човек_, поставен в него и „разчистващ сметките си“ с него. Това не означава, че _нощта_ е лишена от екзистенциални измерения, но те са твърде различни от

#	деня на будния човек

	с които ни предстои да се занимаем, да си дадем отчет — за да проясним разбирането си за техния значим смисъл.
	Длъжни сме, давайки си отчет за всичко, което „принадлежи“ на човека — воля за живот, душа, свобода, време и т.н. — да погледнем на деня в неговата _екзистенциална цялост_, а значи и да проникнем в структурата му, да прозрем най-вече начина на

#	структуриране на деня и повседневността

	Ще започна с това: денят не е просто „фрагмент“ на живота, а е __„малък живот“__, започващ с _раждане_ („пробуждането“ сутрин), продължаващ с нарастване на _темпа_ на живот с неговата кулминация (действия и дела, за които поемаме цялата отговорност) и, накрая, завършващ с _край_, с умората, която, подобно на смъртта, затваря очите и ни пренася в едно друго съществуване — това на _съня_ и безсъзнателността, на _нощта_ с нейната тъмнина (подобна на онази… в утробата преди раждането!). Денят е _живот_, в който присъства всичко онова, което е същност на живота изобщо, на _„големия живот“_, сътворяван в много дни. От това, следователно, _как_ живеем и съществуваме в _„малкия живот“_ на деня, от това как протича нашият ден, зависи и се определя _как_ живеем и съществуваме в целия си земен живот, каква е или _ще бъде_ целостта на битието ни от същинското раждане до истинската смърт. На тези, които не разбират значимостта на _новия_, на раждащия се _ден_, е уместно да се припомни проницателната мисъл на Марциал:
C>
	„Утре ли ще живееш? Дори днес да живееш вече е късно. Онзи е мъдър, който е живял вчера!“
C$
	А от друга страна А. Айнщайн добавя:
C>
	„Аз даже не успявам да помисля за бъдещето, то идва прекалено бързо!“
C$
	което именно показва, че „улавянето“ на вече придошлия ден е изкуство, на което малцина са способни: те _живеят_, докато останалите се _„приготвят“_ да живеят „някой ден“ , който по този начин едва ли ще настъпи някога. Действително, денят е непрекъснато _подноваваща_ се възможност да избираме съществуването си, да внасяме корекции в него, да тръгваме по _нов път_, да започваме да живеем _наново_, в този смисъл денят е __поле на свободата__ или нейна даденост, от която сме длъжни да се възползваме — за да овладеем живота и така да намерим _себе си_. Тази прекъснатост, дискретност и дори „парциалност“ на човешкото съществуване — благодарение на което го _имаме_ чрез вечното _възвръщане_ и кръговрата на „дела и дни“, на _възможности_ да подновяваме живота си, да откриваме изненадващото и необичайното в него — е основание на _чудото_ на човешкия живот, на съществуването на човека. Какво щеше да представлява животът ни ако живеехме в един __„несвършващ ден“__, нямаше ли тогава да пресекне усещането ни че сме свободни, би ли съществувало тогава _очарованието_ от живота, към което се стремим сега?! Но дали не зависи само от нас това всеки ден наистина да е _нов_, да е ново _начало_ на живота ни, да е начало на един _свободно_ избран и _съкровено_ желан живот? А дали, съответно, не превръщаме дните си _„по нищо неотличаващи се“_, т.е. не ги ли превръщаме — без да искаме това — в един несвършващ ден с цялото отегчение и _абсурдност_ на един такъв ден, ден, в който са „нанизани“ _все едни и същи_ дни,

#	дни, в които нищо ново не се случва

	в които _„всичко е все същото“_. Откривайки — и приемайки непоколебимо — смисъла на новия, на _идващия ден_, човек се предпазва от такава неприятна възможност. Но разбираме ли този смисъл, от което всичко зависи?
	Това, което нарекох _„структуриране на деня“_ (и на _повседневността_) е „нещото“, от което зависи _какъв_ е нашият ден — дали е _начало_ или пък е… „тъпо очакване на края“, дали е _нова възможност_ да избереш и потвърдиш живота си или пък е проява на скучна, еднообразна _търпеливост_ и примиреност (която пасивно и съзерцателно, т.е. _бездейно_ изчаква „изнизването на големия ден на живота“, неговия заник и залез, пропускайки обаче всички възможности за _промяна_, за _различие_), а значи дали е проява на __живот__ — живота обича различието, _новостта_ — или пък е израз на някаква обреченост на смъртта, симптом на _отказа_ от живот (свеждащ се до пренебрегването на _различността_ и отдаване на _еднаквостта: „смъртта всички изравнява“_). Затова казах, че _какъв_ е нашият ден, _такива_ сме и самите ние, отношението към своя ден показва действителното ни отношение към самите себе си, към своя живот,

#	моят зазоряващ се ден

	— стига само да го разбирам така — е всекидневно _потвърждение_ на свободата и живота ми, той е ново _предизвикателство_ на съществуването ми, на което съм длъжен да отговоря достойно. Разбираме ли обаче какво е _денят_ за нас, живите и обичащи живота _човешки_ същества?
	Едва ли, рутината на всекидневието _всеки ден_ се опитва да убие автентичното ни отношение към _своя_ ден, към деня като _начало_ и като _свобода_, а също и като _живот_, от който не можем да се отказваме — или пък да го погубваме. Това, че животът ни е _цялост_ от следващи един след друг дни (във всеки един от които можем отново да започваме живота си, било отначало, било отнякъде, където преди време сме спрели) е неоценимо предимство, което не бива да губим или зябравяме. _Автентичното_ отношение към новия ден е изразено най-добре отново от Хораций:

#	„Считай всеки ден за последен“

	и дори за _единствен_, все едно че само в този ден трябва да получим от живота всичко, което той може да ни даде. Тези, които пренебрегват това, мислейки си, че _„има още много дни“_, поне _утрешния ден_ може да замести _този_, трябва да знаят написаното в Притчите Соломонови:
C>
	„Не се хвали с утрешния ден, защото не знаеш какво ще роди тоя ден!“
C$
	Всеки наш ден е _нов_ — какво обаче ще се получи от него ако ние самите сме си _все същите_? Ясно е какво: неговата _новост_ ще бъде „затрита“, а нашата _инертност_ ще преживее още едно тържество. Много често точно това става, можем ли обаче поне от време на време да го избягваме?
	Идващият и дошлият вече ден е открито спрямо _събуждащия_ се човек __бъдеще__, което трябва да бъде посрещнато и реализирано: за да се __сбъдне__, за да не бъде пропуснато и загубено. Нека да се вгледаме в _непосредствеността_ на всекидневното преживяване на _бъдещето_, в съотнесеността с което създаваме _себе си_.
	Всяка сутрин се __събуждам__ и от този миг съзнанието ми _„забягва“_ напред в непосредствено _предстоящото_, откриващо ми безброй възможности да _подредя_ днешния си живот. Какъв искам __да бъде__ денят, какъв мога __да бъда__ аз самият в него? — този е въпросът, който „увисва“ или се „стоваря“ върху ми още с отварянето на очите. От този въпрос съвсем не мога да се скрия, той ме преследва през целия ден — въпреки че аз трябва да съм _преследващият_ го. Ясно е, че в мен трябва да се появи __проект__ за потребното и желано _бъдеще_, който да е достатъчно убедителен и силен за да ме „отлепи“ от постелята („утроба“ на съня и _небудността_!) и да ме накара да се впусна без колебания в ритъма на _моето_ всекидневие: автентичното всекидневие, което не искам да загубя — защото без него нямаше да съм __аз самият__. При това аз трябва да съхраня _свободата_ си, т.е. усещането си, че _ставащото_ става по мое желание и по мой __избор__, а не ми се натрапва независимо от мен, _използвайки_ ме за неизвестни на мен самия цели. Дори и да реша да се откажа кардинално от всичко, което до вчера съм правил, т.е. да избера възможността да пролежа в леглото си целия ден, то това вече е предопределило __бъдещето__, от което вечерта вероятно ще изпитвам _погнуса_, гадното усещане че „такъв не мога да се понасям“, съзнанието, че подло съм _избягал_, опитал съм се да се _скрия_ от предизвикателствата на _изгряващия ден_. Този ден _сега_, тази сутрин, ме приветства и ми се предоставя изцяло — подобно на влюбената, на изпълнена със страст жена: какво означава да се откажа от него? Някои неща аз правя _спонтанно_, например прозявам се, протягам крака и ръце, обръщам се „за малко“ на другата страна, но главното — __ставането__, обръщането на гръб на леглото като _моя възможност_ за целия ден — изисква претегляне на _аргументи_ „за и против“ на основата на _пренасянето_ в различните форми на __бъдеще__, които ми се откриват _сега_, при зазоряването на този ден. Да отбележа: всичко, което _става_ в моя ден, има за свой __корен__ _ставането_ от леглото ми сутрин, ако не стана __аз__, нищо _„няма да стане“_ в моя ден, нищо няма да се _случи_ ако не се е „случило“ ставането ми. Това съответствие на думите съвсем не е случайност, напротив. Ако _стана_ просто затова, че _„всички така правят“_ или че _„нормално е да се стане“_, а също _„защото съм притиснат от обстоятелствата“_ да стана дори и да не ми се иска това, то подобни мотиви превръщат моето ставане в нещо различно от __човешкия избор__ да стана — и така сам да определя __бъдещето__ си. Такова предизвикано, предопределено и „предизвестено“ ставане не е автентично, то не е нещо, което аз съм _проблематизирал_ и на тази основа съм _избрал_, а това ме превръща в „средството“ да се осъществи едно битие, в което аз така или иначе не _участвам_ (и значи то не е _съ-битие_ в моя живот, а е обсебване на моята идентичност и свобода от _безликото_ и безразлично, без-{e}различно{/e} и без-{e}лично{/e}, от не понасящото __различие__ и различеност, съществуване на вещите и… другите хора!). Накратко казано, това е опит за превръщането на мен самия във вещ, с която нещо друго разполага и си _служи_ както му се прииска, един вид с мен е… _станало нещо_, но аз самият _съм станал_… __нищо__. Ако държа да съм _човек_, то аз това няма да допусна и затова всяко мое сутрешно ставане е

#	повод да препотвърдя себе си

	своята _самобитност_, автентичност, свобода. Казано е, че _„както ти тръгне денят, така той и ще премине“ („Денят се познава от утринта“!)_ и затова аз не мога да съм безразличен към това _как_ и _защо_ ставам. За да не съм без-{e}различен{/e} към сутрешното си ставане и към своя ден, то аз винаги трябва да ставам по непосредствени, _живи_, _спонтанно_ родили се __подбуди__ , т.е. всяка сутрин трябва да ставам _раз-лично_; едва тогава безразличието към деня и всекидневието ще бъде победено. Ставайки „по навик“ всяка сутрин, аз си оставам изцяло _без-различен_ към моя ден, в такъв ден нищо особено няма да се случи: оставя ли се нещо „да си послужи с мен“ още при ставането ми — пък дори и това да е моя _„безобиден навик“_ — то аз вече съм се обрекъл на това всичко, което _ще става_ или _ще бъде_ по-нататък в деня, да става по същия модел, а значи „не по моя воля“ , просто защото „всички така правят“, по някаква друга съществуваща извън мен „причина“ и пр. Аз не бива да допускам моите постъпки да се определят от неумолимото действие на причини и „механизми“, тласкащи ме към едно или друго и лишаващи ме от власт спрямо самия себе си. Ако допусна нещо _без-лично_ да ме владее и да си служи с мен, то това означава, че и аз самият вече съм станал _без-личен_, моята _личност_ обаче „не е станала“ и (ако продължавам да живея по този начин) може никога да не стане: __безличното__ ражда безлично по същия начин както само живото създава живо. Това е така, защото причината се опитва да насочва бъдещето ми _без мое участие_, ако започна да живея _„по причини“_, моят живот неизбежно става безжалостно детерминиран или манипулиран отнякъде, а това е несъвместимо с естеството ми да съм човек, който държи на свободата си. Една причина, налагаща ми се _чрез_ моето съзнание, съществува в миналото, тя е отблясък на някакво и нечие минало, затова да се живее „по причини“ означава да се „възкресява“ миналото, което по този начин вече _„изяжда“_ бъдещето ми. Ако успея да намаля до минимум _ефектите_ на миналото върху моето бъдеще, то с това аз самият започвам да _овладявам_ живота си, да „разполагам“ със себе си, аз така постигам възможността да _променям_ във всеки миг нещо според _себе си_, откривам си пътя, по който ме очаква необичайното, изненадващото, новото, вдъхновеното, неочакваното, непредвидимото. С други думи казано всяка сутрин аз си откривам

#	хоризонта на бъдещето

	скъсвам решително с миналото, мъртвото, „вещното“, безличното, започвам да налагам себе си в своето всекидневие, превръщам повседневността си в изцяло моя, близка на мен самия, бъдещето ми започва да зависи единствено от мен (чието _бъде-ще_ е то), скъсвам напълно с инертността, пасивността, безличността и с _безразличието_ към собствения живот. Нали една _всекидневност_, в която дните, _всички_ дни не си приличат, т.е. се раз-{e}личават{/e} един от друг, не може да се нарича вече всекидневост, повседневност, сива ежедневност? Денят става ден в истинския смисъл едва когато се измъкне от обезличаващата примка на всекидневността, в която _всички дни си приличат „като две капки вода“. Заради_ ставащото с мен, което _става_ само ако __аз__ съм го „довел“ при себе си от бъдещето — чрез проекта и проецирането на своите възможности __напред__, чрез __„забягването“__ напред в бъдещето, в което аз един вид _„пренасям себе си към {s}себе си{/s}“_ — аз трябва кардинално да скъсам с „вече станалото“ и да се освободя от обвързаността си с него. Станалото или миналото тежи на човека като воденичен камък на шията, с него не може да се върви напред, то не трябва да се мъкне с него в бъдещето му, в неговото __„да бъде“__. Едва през оптиката на такова разбиране може да се оцени по достойнство мисълта на Виланд, написал:

#	един единствен миг може всичко да преобрази

	което е нашият шанс да живеем в едно бъдеще, което _надраства_ миналото ни, а също превъзхожда настоящето. Но ако налагаме упорито и тъпо миналото върху бъдещето си, ние сами си закриваме възможността за такова преобразяване, тогава наистина _„нищо ново не може да се очаква“_ в един загубен за бъдещето и новото живот. Ако залагам на _„бил съм“_ и разчитам на него във вървежа си към неизвестното, то аз съм осъден на вечно повторение на _все същото_, на _„вече-било-то“_, при което наистина нищо ново не може да се случи. Следователно ако _искам_ __да бъда__ до степента да съм уверен че __ще бъда__ (__бъде-ще__), аз трябва да се задоволя единствено с преследване на времето като __бъдеще__; този е единствения ми шанс за автентично съществуване съобразно _себе си_ и според моята __воля__ да бъда __аз самият__. Това е така, защото вчера не е _днес_, защото онзи _аз_, който тогава е _бил_, не е същият аз, който е _сега_, нито пък е онзи аз, който _ще бъде_ — и може да бъде. Динамиката на живота в измеренията на неговата _времевост_ изисква да не забравяме, че

#	времето не минава, минаваме ние

	(Паскал), а това значи, че не трябва да се отказваме от шанса си да бъдем _раз-лични_, който може да ни гарантира едно _ново_ и желано бъдеще. От друга страна ако искам да запазя своето __съм__ такова, каквото е _било_ и в моето _ще-бъ-де_ („бъде-ще“), т.е. ако „пренасям“ себе си в неизменен вид във всяко пред-стоящо време, то това означава, че _„нищо вече не се случва“_, че време в действителност няма, че такова време е оковано в бронята на мъртвата неизменност, че времето е _спряло_, а също че и аз самият не живея или че съм станал _вещ_ (която тъкмо защото е _„одушевена“_, на нищо вече не се надява!). Затова всяка сутрин, овладян от дълбокото _безпокойство_ да не ми се случи това, да не ме сполети такава незавидна съдба (а също и от _загриженост_ да съхраня себе си в потока на времето и в „суетата на деня“, да запазя екзистенциалното условие, което ми дава възможността да __съм себе си__ само ако съм _решен_ да скъсвам непрекъснато с онова, което е умряло в мен, да съхранявам единствено _живото_ и способното на живот), та, значи, именно поради тези дълбоки безсъзнателни предчувствия, овладяващи ме всяка сутрин, аз без замисляне _ставам_ и се отправям по пътищата на живота и на свободата си. С този _акт_, успешно разрешаващ ситуацията, с която започва всеки мой ден, аз съм избрал и потвърдил _живота_ и съм се отказал решително от превръщането ми в… част от интериора на тази моя стая и част от… „екипировката“ на това мое легло („утроба“ само за нощта!). Ставането от леглото всяка сутрин затова е дълбок _символически акт_ или _жест_, преизпълнен с екзистенциален смисъл, той потвърждава привързаността ми към живота и я демонстрира категорично. Вярно е, че един ден в бъдещето си _„аз няма завинаги да стана от леглото си“_, но _ставайки_ днес, утре и в други ден, аз се съпротивлявам и преодолявам всекидневно тази злокобна възможност на _смъртния_ човек — какъвто всъщност съм.
	Началото на деня — за което казаното е съвсем бледо описание — е първата стъпка на _будния човек_, чията __будност__ се свежда до ясна разположеност и

#	откритост спрямо бъдещето

	спрямо неговото _бъде_ и _да бъде_ (_„буде“, „буден“_, коренът е все един и същ: _съм_; __съм__ е корен и на __битие__), което конституира _деня_, новия ден и _съществуването_ на този човек __в__ _този_ ден, а не изобщо. Впрочем, съществуването „изобщо“ или „като такова“ за човека не съществува, „него“ просто го няма; съществуваме винаги _сега_ и _днес_, „така“ или „иначе“, винаги в _конкретни_, в този миг разгръщащи се _актове_, зад всеки от които стои _този_ __аз__, избрал своето _да бъде_, своето бъдеще и съдба. Денят затова е _непрекъснатост_ на конкретни актове на съществуване и на последователни _избори_, лежащи в основата на желаните или нежелани _ситуации_, в които се впускаме или сме „въвлечени“ — ако за миг сме забравили за своята _отговорност_ пред __себе си__. Когато дните ни са _„неразличими“_, ние като че ли не съществуваме __будно__, а сякаш сме потопени в отегчителен сън с блудкави, еднообразни сънища, от които изпитваме погнуса. Дори и тези еднакви дни да са „щастливи“ и „безметежно радостни“, то _скуката (_явяваща се по думите на Шопенхауер „бич, с който незаетата воля за живот жестоко ни наказва“) не позволява _така_ да пропиляваме времето и дните си. Не бива да губим _новото_ на новия ден, не можем да си позволяваме _старото_ на отминалите дни да ни владее без остатък, всеки миг е _„малък нов ден“_ и ако не го приемем като такъв, то и денят ни ще си премине без особен смисъл или напразно. Затова Публилий Сир справедливо сочи:

#	„Един час може да върне това, което са отнели много години“

	имаме ли тогава право да се отказваме от това да придобием отново отнетото? Един напразно изминал ден _разкъсва_ континюитета на битието ни и по същество е „дупка“, „вакуум“ в него; ако е така, то ще можем ли в другия ден да _„прескочим“_ до отсрещния бряг? Понякога не — и затова много хора не правят друго освен упорито да дълбаят в дупката на едно съществуване, превърнало се в досадна поредица от безизразни, напълно еднообразни дни…
	Още древните са забелязали,че

#	противоположност на действието е страданието

	и според тях е справедливо да се смята, че _„Което не действа — страда“_. Това е принцип, който винаги трябва да имаме предвид при _„композирането“_ на своя ден. Пасивно-съзерцателното поведение на един човек в неговия ден е предпоставка той да страда, да _търпи_, а не да _оказва_ въздействия и действия. На тази основа се появява неудовлетвореността, че нещо много значимо ни се изплъзва — ние не сме родени за да страдаме. Обратното, а именно активното и действеното поведение през деня по някакъв начин определя удовлетвореността, усещането за _пълнота_ на съществуването, което денят може да ни даде; не всеки ден обаче, а само оня, в който не сме се оставили на капризите на случая, а сме действали, търсили, налагали сме своето _лице_ върху деня, _присвоявали_ сме своя ден и дори сме го облагородявали.

#	За да не страдаме трябва да действаме

	— защо е така?
	Това, че принципът на действието лежи в основата на съществуването, че той е „душа“ на неуморната _воля за живот_, е първото, което трябва да имаме предвид. За да сме адекватни на същината на света сме длъжни да действаме: _„самият живот повелява това“_. Бездействието ни откъсва от естеството на съществуващото и ни прави „абсурдни“, неизбежно поражда абсурд, безсмислие, то е в основата на преживяването, от което пък се ражда _страданието_ като душевен израз на безсилие и безмислие. Това е така защото абсурдът предизвиква усещане за _празнота_ и „пустота“, за липса на така потребната ни пълнота, явяваща се цел на _себереализирането_ на човека (като „носител“ на _живот_, като __„съд“__, преизпълнен с живот). Оказва се, че не толкова ние, колкото _животът_ у нас се стреми към пълнота на самия себе си, а тази негова обективация и „материализация“ се осъществява в и чрез _действието_, на което — ако искаме да сме близо до себе си — трябва да сме безусловно верни. И душата, и тялото на човека не са друго, а _форми на живот_, оттук иде тяхната привързаност към динамичното себепостигане и осъществяване, към сама по себе си дадената им (благодарение на __жизнеността__) _спонтанност_ на „интензивните изяви“, накрая, към действието, явяващо се корен на тяхната _действителност_. Ако не беше действието, то тогава как щяхме да постигнем своята действителност (_реалност_), своята __наличност__, а оттук и своето __лице__?
	Оттук следва, че автентичният ден на човека е денят, изпълнен с действия — не със страдания, денят, богат на смисъл, не на безсмислие, на активност, не на самоизмъчваща се пасивност и съзерцателност. Но и това не бива да се разбира плоско: действието само по себе си не гарантира смисъла, а това прави само всецяло _ангажираното_, „поглъщащото“ нашата субективност действие, действието, чрез което реализираме своята вярност към живота. Впрочем,

#	не трябва да се „щадим“ в своя ден

	ето една проста истина, на която се налага да се подчиним: ако не искаме да страдаме. Нашето тяло по самата си природа _копнее_ за действия и движения — защото това е неговия _живот_. Какво ще направим с тялото си ако го откъснем от неговата почва, ако не позволяваме на напиращата из недрата му жизненост да потвърди себе си, да се разпростре навън чрез _действия_, да изразходва енергията и силата си, да изпита _насладата_, сладостта на умората, на изтощението? Тялото ни иска да бъде _„натоварвано“_, то е щастливо ако усеща желания „товар“ на движенията и действията: защото само така може да демонстрира своя потенциал и ресурс, своята жизненост и __мощ__. Защо да го лишаваме от неговото право на _щастие_?
	Ако направим тялото си нещастно — и себе си правим нещастни, ако тялото ни страда — и ние страдаме, ако тялото ни атрофира в бездействие, то нещо значимо и в нас самите е било осакатено, такъв човек вече не е същият. Погледнете децата с тяхната нестихваща _„палавост“_, с тяхната _игривост_, с тяхната _„немирност“_, с тяхната непрестанна _страст_ към движението и действието, с тяхната възхитителна _подвижност_! Взрете се в тяхната блажена усмивка когато са заспали след своя безкрайно интензивен ден! Какво значи на фона на тяхното щастие нашата _„тромава“ сериозност_, какво губим след като непрекъснато убиваме или вече сме убили безвъзвратно изначалната, детската _предразположеност_ и отдаденост на движението и действието?! Нима е срамно да се учим от децата си на онова, което сме забравили?! (Но толкова повече нямаме право да изискваме от децата си да се учат на нашата „сериозност“ и инертност — когато им пречим да играят или ги заставяме да _„мируват“_!) Защо сме се забързали така усърдно към _старостта_, т.е. към неподвижността и бездейността, към _бавната_, жалка подвижност и немощното, болнаво действие?! Колко струва нашият _комфорт_ (кресла, коли, транспорт, всички най-префинени средства за обездвижване и бездейност), даваме ли си сметка какво е той за тялото, преизпълнено с енергия и живот? Защо правим всичко за да _извращаваме_ тялото си, да убиваме неговите пориви, да слагаме прегради пред неговото щастие?! Разбираме ли, че _„отклонената от предназначение“_ енергия в един момент — подобно на лавината, подобно на вече преливащия бент — се отприщва и тогава нищо не може да спре разрушителната й стихия, а и всеки ден незабележимо _подкопава_ здравето ни? Трябва ли да принуждаваме нашата собствена жизнена сила да работи против нас, да се обръща срещу нас?
	За почивка ни е отредена нощта, явяваща се блаженство за тялото и душата на човека, който е _изтощил_ чрез движения и действия себе си през своя ден. Но опропастявайки своя ден, не опропастяваме ли с това и своята нощ? Приспиващите тялото и душата ни удобства през деня не го ли лишават от здрав сън през нощта? _Полубудното_ ни съществуване през деня не предизвиква ли мъчителните, полусънни и кошмарни нощи на „изнервения“, на непознаващия истинския сън човек — и така нататък? Всичко това, което правим — или не правим — има своите _ефекти_ както върху тялото, така и върху душата, а оттук и върху целостта на човека. Действието — било телесно, било душевно, т.е. винаги „телесно-душевно“ — е _благотворно_ върху човека, тъй като е израз на _живот_. Бездействието винаги е, следователно, _злотворно_, тъй като е израз на безжизненост, сиреч на _смърт_, на влечение към смъртта. Тялото ни по естеството си най-силно обича живота, здравата душа — също, тя е неразделна от него. Значи всички прояви на бездействие — телесно или душевно — са _болест_ както за тялото, така и за душата. Най-важното, което правим, живеейки чрез действието, е

#	всеотдайната съпротива срещу слабостта и болестта

	което, от друга страна погледнато, е проправяне на път на _силата_ и _здравето_ — както на тялото, така и на душата. Излиза, че щом като искаме да сме здрави, трябва да помним, че _ключът_ за здравето е __действието__. Дано тези думи да не бъдат приети в техния „медицински“ смисъл единствено — не това съм имал предвид. Волята за живот, заложена в нашите дълбини от _Вечния Източник на Живота_ — __Бог -__ е добра, от нас се иска само да я разбираме — и да се _разбираме_ с нея. Нека да не насърчаваме една _„злотворна воля“_ (Св. Августин Блажени), която ни откъсва от живота и ни противопоставя на доброто (за нас самите), на Бога, която ни тласка към абсурда, нищото, злото и, в края на краищата, _смъртта_.

#	Бездействието не е невинен инцидент

	действието също, те са изцяло _съдбовни „инградиенти“_(__„градива“__) на _успеха_ или _провала_ на един живот, на съществуването, клонящо към живота или пък _разминаващо_ се с него.
	Ще приведа знаменателните думи на Петрарка, в които всъщност е казано всичко: поетите, да повторя, разбират най-добре живота. Този, който иска да се възползва от

#	безценното време на деня

	трябва да ги запомни завинаги:
C>
	„За мене никога времето не е било напълно лишено от стойност, но и никога не е било толкова скъпоценно, колкото заслужава да бъде. Бих искал да мога да кажа, че не съм загубил нито ден, а в действителност съм загубил много и дано не са години. Не ме е страх да призная това, понеже — доколкото си спомням — не съм загубил нито един ден без съжалението за това: времето не изтичаше край мене, а като че ли ми беше изтръгвано насила… Сега поне разбирам, че това ми се е случвало, защото още не бях определил истинската цена на времето… Аз знаех, че дните са скъпоценни, но не знаех, че са _безценни_. Вие, момчета, на които животът тепърва предстои, чуйте ме: времето е безценно! Аз не знаех това, не ценях времето според стойността му, времето беше за мене на последно място. Сега разбирам, че е трябвало да бъде на първо, понеже щом веднъж изтече, никога не се връща; загубата му е безвъзвратна.“
@	(Цит. по Ц.Бояджиев, „Августин и Декарт“)
C$
	Петрарка, разбрал истинската стойност на времето — а непосредствената реалност на времето за човека е в неговото _лично_ разбиране и отношение към __днешния ден__ — е написал и тези думи:
C>
	„Ние непрестанно умираме, аз умирам докато пиша това, ти — докато го четеш, другите — докато го слушат или не го слушат… всички умираме, винаги умираме.“
C$
	Ясно е, че денят ни трябва да бъде „употребен“ за живот, но, живеейки, ние така или иначе умираме. Важното е обаче _доколко_ живеем, _доколко_ умираме, тази пропорция е __съдбовното__: работата е в това да не стане така _само_ да умираме — когато сме обърнали гръб на живота чрез бездействието, когато сме се оставили на коварната _апатия_. Ако от умирането не можем — в края на краищата — да се спасим (във всеки миг нещо от нас вече е умряло, най-малкото е умрял самият миг), то нека поне да не умре безславно пред очите ни _този ден_ — а ние да го гледаме как умира „без да си помръднем и малкия пръст“, мислейки си лъжовно, че „той може и да умира, но аз поне съм жив“. Така няма да надмогнем смъртта — опитващата се всичко да погълне смърт — напротив, „подхлъзваме“ се и неусетно „литваме“ право към нея. Животът ни е даден за живот, не за отдаването му на смъртта; за живота си трябва да воюваме или поне да сме непрекъснато _бдителни_: иначе рискуваме да го загубим безвъзвратно. Един загубен ден е ден не на живота, той е ден на _отказалия се от него_, т.е. на незабележимо _умиращия_, поне на изцяло _„заспалия“_ човек. Ако само дишаш — и от всичко друго си се отказал — то това съвсем не ти гарантира, че си _жив_ — или, още по-малко от това, че _живееш_…
	Удивително е, че „разковничето“ в отношението на човека към _неговия_ ден — което тук се опитвам да поясня — ми се разкри в един миг, отваряйки Светата Библия и попадайки на тези именно думи на Св.Апостол Павел:
C>
	„Един различава ден от ден, а друг смята всички дни за еднакви. Всеки да постъпва според както е напълно уверен в ума си. Който различава дните, различава ги за Господа; и който не различава дните, за Господа не ги различава… Защото никой от нас не живее за себе си, но живеем ли — за Господа живеем, умираме ли — за Господа умираме, следователно, живеем ли, умираме ли — Господни сме. Защото Христос затова и умря и възкръсна и оживя, за да господарува и над мъртви, и над живи… Всички ще застанем пред съдилището Христово. Защото писано е: _«Жив съм аз, казва Господ, пред Мене ще се преклони всяко коляно, и всеки език ще се изповяда Богу»_“ (До римляни, 14; 5–11).
C$
	Ето защо всяка сутрин, събуждайки се, трябва да се изпълваме с благодарност към Оня, който ни е дал този ден; без неговото благоволение нощта никога нямаше да свърши. Щом като ние самите не сме си дали този ден, то и с право ще ни съдят за това какво сме направили от него; по същия начин както ще сторят това и за живота ни. Ето защо следва да се отнасяме към дните си напълно _отговорно_: ще _отговаряме_ за това какво правим с тях. Затова думите на Апостол Павел за деня свършват така: „И тъй

#	всеки от нас ще отговаря на Бога за себе си“,

	което е ясно напомняне на _истината_ за ония, които си мислят, че е _безразлично_ какъв е техният ден; напротив, _„съвсем различно е“_. Нашият ден не ни е даден случайно, той не е „паднал“ отнякъде върху нас, стоварвайки се върху главите ни, _денят не сме си го дали ние самите_. Този, който ни го е дал, Той ще ни пита какво сме _направили_ с него. Проповедта на Св. Павел за времето и деня, съдържаща тяхната идея, има и такива думи:
C>
	„И така постъпвайте, понеже знаете времето, именно, че е настъпил часът да се събудим вече от сън. Защото сега е по-близо до нас спасението…“
C$
	Ще се спасят тези, които са __будни__, денят е време на __будното__, и затова изцяло __отговорно__ съществуване, за което справедливо „ще ни държат сметка“…
	Светият библейски сърцевед Апостол Павел, който се мъчи да просветли човека в тайната на времето — и така успява да погледне най-дълбоко в неговия жизнен смисъл, пише и следното:
C>
	„Нощта се превали, а денят се приближи: да отхвърлим, прочее, делата на мрака и да наденем оръжието на светлината.

#	като в ден, да се държим благоприлично

	без да се предаваме…“ (13; 13)
C$
	А на какво не бива да се предаваме, сиреч какво не бива да правим в своя ден, всеки може да прочете сам (основното е „грижите за плътта“ да не превръщаме в „похоти“!). Всеки ден е _изпитание_, в него ни _„изпитват“_ дали сме достойни за живота, дали животът е по силите ни; дните ни стават тежки когато не издържим изпитанието. Иска се известна _твърдост_ — за да можем в деня да открием нови възможности да потвърдим себе си, своята сила, верността си към живота, решимостта си да не се предаваме. Самият ден е непрекъснато подновяваща се възможност да _проверим_ себе си; не бива да показваме немощ. Но дали ние, _модерните хора_, не сме прекалено _изнежени_ — щом сме така склонни да се оплакваме от дните си?
	Можем да се „утешим“ така: да _приветстваме_ новия ден още с отварянето на очи, да сме готови да посрещаме и да отвръщаме на _предизвикателствата_ и съблазните на деня, на идващия ден още от зазоряването му, да не губим _утринния си ентусиазъм_ чак до вечерта и нощта — има ли нещо по-значимо, на което може да служи нашия ден?! Защото _духът_ на прелестното, изпълнено с ухания _утро_ не може да омае само… „не-живите“ и „не-живеещите“, сиреч _заспалите_, и ония, на които се спи, които затова искат да _проспят_ целия си ден — но едва ли всичките дни до края. __Разбуждайки__ ни, обляното със _светлина_ утро е свършило главното, то ни е отдало — ако наистина сме __будни__, т.е. неотделимо свързани с __битието__ — на деня и на нашето __да бъде__, от което зависи всичко. Зависи обаче от _нас самите_, от всеки един поотделно, не от нещо друго…

>>	14. Грижи и безпокойство

	__14.1. „От живота трябва да се вземе всичко, което той може да ни даде“. 14.2. Чувството, че „като че ли ще живеем вечно“. 14.3. Жизнелюбието. 14.4. Едновременно сме обречени и на живота, и на смъртта 14.5. Безсмъртието. 14.6. Най-кардиналната грижа на живия човек. 14.7. „Каквото и да се случи, животът продължава“. 14.8. „Битие и време“. 14.9. Саморазбиране и самоосъществяване. 14.10. Съдбоносната съотнесеност с бъдещето. 14.11. Бъдещето определя миналото ни? 14.12. Екзистенциална загриженост и обезпокоеност. 14.13. Аз самият съм грижа и безпокойство. 14.14. Безгрижността като илюзия. 14.15. Сбъдва се само съкровено желаното.__
	Неудовлетвореността от времето, явяваща се израз на недоволството ни от самите себе си (за която казахме, че се надмогва чрез _проецирането_ на себе си в своите възможности и в разбирането за безпределност на собственото _себеосъществяване_, „оградено“ единствено от _свободата_) изпълва всекидневието ни с _грижи_ и с непреодолимо _безпокойство_. Главното в нашето съществуване като _човешки_ същества е загрижеността ни за самите себе си и за _времето_, което става съществуването — определяно от нас самите. Изборът на път, на _идея_ за постигане на себе си, също е неотменна грижа на човешкото всекидневие, изпълнено с _„така-или-иначе-избрани-от-нас-мигове“_ или — ако това не е съвсем така — то поне с _„мигове, които-са-избрали-нас“_, мигове, които са __ме__ „избрали“ в моята неподготвеност за случващото ми се сега и тук. Аз изпускам и следователно не живея в _синхрон_ с __„пулса на времето“__ когато съм забравил за грижата си да се съотнасям непрекъснато с всеки изплъзващ ми се миг, да _оценявам_ своите възможности, да избирам и да разполагам свободно със себе си, т.е. с времето, в което протича живота ми. Ако е вярно, че

#	„От живота трябва да се вземе всичко, което може да ни даде“

	(Достоевски), то не е ли тук _извора_ на нашата загриженост, на нашето никога не пресекващо безпокойство?
	Човешкото битие е едно уникално битие, което се самоопределя — както учи М.Хайдегер — __в__ и __чрез__ _грижата_, от която избавлението е може би смъртта. Даже най-простото превръщане на _„сега“_ в _„не вече“_, на _„още не“_ в _„сега“_ — пише той — предполага _загрижеността_ на „това“, на което се случва подобно _„изнизване“_ на времевия поток. Нещо повече, ние осъзнаваме не само изтичащите мигове, но и поредицата от _„току-що отминалите осъзнавания“_ на всеки един от тях, което засилва още повече непоносимостта на нашата загриженост. Човекът със своето съзнание и чувствителност затова е _непрекъснатост, „постоянен континуум от модуси на съзнаването, от модуси на отминалостта“_(Хайдегер), които изразяват _„времевата природа“_ на човека, а нейн спътник е __грижата__. _„В грижата е заключено битието на човешкото битие-тук (Dasein), негова същност е {s}екзистенцията{/s}“_ — пише великият мислител на Германия, който пръв в нашето време заговори смислено за човешката участ. Затова _„като разбираща потенция-за-битие човешкото битие-тук {s}е{/s} нещо, което в своето битие прави от самото себе си {s}проблем{/s}“_. Този е смисълът на екзистенцията, едно съществуване, което прави от себе си проблем именно чрез _питането_, другояче казано — _грижа_. (Изглежда от загриженост _питаме_, а не „просто така“!) Не трябва да забравяме също, че _„съществуващото, което съществува по такъв начин, винаги съм __аз самият__“_ (Хайдегер).
	_„Битието на човешкото битие-тук_, т.е. _грижата“_ обаче се нуждае от още по-внимателно описание и вникване. Трябва да се започне с анализ на __всекидневността__, _„разкриваща се като модус на {s}времевостта{/s}“_. Хайдегер ясно казва, че всекидневността е именно битието „между“ („от“ — „до“) _раждането_ и _смъртта_, т.е. съществуването от неговото „начало“ до неговия „край“. И тук се стига до нещо особено важно, до което ние по друг път достигнахме по-рано, а именно че _„човешкото битие-тук трябва — докато съществува — винаги {s}още да не е{/s} нещо; докато човешкото битие-тук е, винаги има още нещо, което може {s}да бъде{/s} и {s}ще бъде{/s}; към това именно «нещо» принадлежи «краят» сам по себе си; «краят» на битието-в-света е {s}смъртта{/s}“_ (Хайдегер). С оглед на това неотвратимо __„ще-бъде“__ („бъде-ще“) смъртта — която човекът не иска, но „знае“ че ще бъде — ние трябва да съобразяваме живота си (т.е. онова, което „правим“, би трябвало да се съгласува по някакъв начин с… „неотвратимата финалност на смъртта“). Ние — въпреки казаното — в никакъв случай не трябва да се отказваме от _вечността_ и от „безсмъртието“ (защото те са онтологически по-ценни от „простата времевост“); но _смисълът_ на живота ни _сега-и-тук_, колкото и да е коварно това, се определя от _очакването_ на смъртта като „не-живот“, поне като далечна и крайна „перспектива“ на живота ни, отричаща го кардинално (или пък: _„потвърждаваща го“_, както твърди например Шопенхауер, за който смъртта е условие на живота, на вечния му кръговрат!). Нашето всекидневие по парадоксален начин става и в своите дълбини се определя от

#	чувството, че „като че ли ще живеем вечно“

	от измамното чувство, че животът продължава _безкрайно_ — от което _„отрезвяваме“_ в мига, в който се появи мисълта за смъртта. Вярно е, че това се определя от факта, че с нагласата към смъртта и небитието съвсем не може да се живее (с нея просто _бавно се умира_!), но тя ни е необходима именно за да гледаме _„трезво“_ на живота, за да не се разминаваме с него. Мъдростта на средните векове личи особено от надписите върху циферблатите на часовниците, те са твърде много: „Всички удари на часовника раняват, последният _убива_“, „Един от тези часове за теб ще бъде _последен_“, „Живите _призовавам_, мъртвите оплаквам, мълнии разбивам“, „Може би _този_ е последният ти час“, „Така _преминава_ времето“ и пр. Но _„моята истинска съдба не е смъртта, а животът, за него аз трябва преди всичко да държа сметка“_ — тази идея ни пристрастява силно към живота, на нея дължим

#	любовта към живота

	си, заради нея така силно и всеотдайно сме се захванали „с поредицата от дела и дни“, но трябва да помним и за смъртта: ако искаме да постигнем живота в неговата _цялост_, в неговия иначе непостижим смисъл. Всъщност животът не е нищо друго освен всекидневно _утвърждаване_ на живота, но той е и непрекъснато _отрицание_ на онова у нас самите, което се опитва да умре, което иска да ни „подхлъзне“ към смъртта. Затова съпротивата срещу _у-мира-нето („бягство от света“!)_ е утвърждаване на живота; само животът е в състояние да надмогне смъртта, да я „постави там, където й е мястото“ (нейното „място“ е там, на „финала“, тя тук и сега, при нас, няма място, тук владее животът!). Смъртта обаче „ще дойде“ едва когато вече нищо повече не можем (и не искаме!) да очакваме от живота — това поне е по ясно от белия ден. Но в същото време смъртта е „разпръсната“ в живота, „прашинки“ от нея можем да открием във всичко живо, затова и _времевостта_ е онтологически по-слаба от _вечността_. В последната „не се очаква смърт“, „там всичко е живот“, „съвършен живот“ и пр. — или пък (и това е „възможно“, поне е _желано_ от мнозина!) там царува _„голата смърт“, „чистата смърт“, „там няма нищо друго освен смърт“, „вечната смърт е… съвършената смърт“_, за която __непознаващите и неразбиращите живота непрестанно мечтаят__. „Изчистеността“ на вечността от смъртта (или от… живота, стига това да беше възможно!) е признак за съвършенство и „завършеност“, „смесеността“ обаче на живот и смърт във времето е показател за несъвършенство. Но не прави ли това нашия „временен живот“ така… „интересен“, „по-подвижен“, динамичен, вълнуващ, изпълнен с __обрати__, „занимателен“ и пр.?! Животът във времето трябва да се опре — тъкмо защото е живот — не на „прашинките смърт“ в него, а на _„частиците вечност“_, на които именно дължим __живото__ в живота си и устояваме на обхващащото ни от време на време отчаяние. Но така или иначе нашата _обреченост_ носи в себе си двояк смисъл:

#	едновременно сме обречени и на живота, и на смъртта

	и точно това ни прави _човеци_, а не ангели, още по-малко пък „богове“. Затова трябва да сме благодарни на съдбата (свеждаща се само до това, че сме „поставени“ във времето наред със свободата да правим живота си според _самите себе си_), тя ни дава възможност да вземем от живота всичко, в това число и… вечността. Следователно не трябва да се отчайваме че не сме богове, да си човек съвсем не е малко.
	Тук няма да пропусна — понеже стана дума — нещо крайно важно, което не се разбира в неговата гибелност за човека. То е: няма по-пагубна, по-страшна мисъл за един човек от тази, „че е бог, а не човек“, сиреч че си „свръхчовек-богоборец“. Тя гарантира провала на човека, който не само си позволява да я мисли, но и _вярва_, убеден е, че е „бог“, смята, че това е истина. Ясно е, че такъв човек започва с това, че _„щом аз съм бог, следователно… Бог не съществува“_, такъв самозван бог започва да не признава Бога, грижата му е да „детронира“ Бога — за да седне (с цялата си нищожност) на неговия престол. Това е грижа, която скоро се превръща в _бяс_, тя става разрушителна стихия, такива хора вярват, че _„всичко е позволено“_, че граници на свободата не съществуват (_„щом съм…бог, т.е. самата безпределност“_), а значи, че _произволът_ му е неговата свобода. Всеки, който иска да разбере едно такова отношение към самия себе си — като към бог, т.е. когато нищожността стане бог, абсолютен властелин — може да прочете романите на Достоевски, поне „Братя Карамазови“ или „Бесове“ особено; ако пък „не обича да чете“, нека да си даде сметка за историята на комунизма в ХХ век, произлязла от една такава пагубна за _човещината_ идея (опитваща се да „преобърне“ живота, да го „построи“ върху убеждението, че „човек е бог, а… Бог не съществува“. Резултатът от този чудовищен експеримент с живота, човека и свободата е известен: животът на стотици милиони човешки същества беше съсипан, реки кръв се проляха заради пагубната мисъл за „човекобожието“, достигнат беше пределът на антихуманната низост, _човешкото_ беше изправено пред несрещани по-рано изпитания и деградира неимоверно. Но нас в случая не ни интересува точно това, а ситуацията, свеждаща се до едно извратено отношение към времето — когато човек си въобрази, че е бог, че свободен живот не съществува, че „вечността е тук, на земята“, а смъртта е „градивото“ на прословутото _„всеобщо щастие“_ в комуната. По-точно казано, „човекът-бог“ се заема да разруши живота в угода на смъртта, затова той се грижи главно за това да осигури тържество на смъртта сега-и-тук, при това той вярва, че няма и _вечен живот_, че няма нищо _вечно_ в живота, а има само _вечна смърт._ Времето при разгръщането на такава _бесовщина_ се използва за работа __против живота__ (в никакъв случай за наслаждение от него!), такива хора следователно работят за смъртта, тяхното основно безпокойство се свежда до това как, по какъв начин може да се _попречи_ на повече хора да __живеят__, да се ползват от свободата си, да разполагат самостоятелно с времето и с дните си. Комунизмът затова е _патологична злоба_, озлобеност срещу живота и свободата, той вижда мисията си в това как по-ефикасно може да се вреди на другите да живеят както те искат; затова комунизмът изобрети толкова средства, цяла префинена и в същото време брутална система за унищожаване на _живота в човека_, за довеждането на човека дотам, че да пожелае смъртта пред живота. Откъсвайки човека от неговото време, тази бесовщина се отдава на всеобщия терор, на тоталното насилие над живота и свободата; комунистите вярно бяха преценили, че ако изтръгнеш свободата от човешките сърца, то безразделната власт над душите им ти е гарантирана завинаги. Щом като „човекът е бог“ (при това се знае _кой_ е този човек: Ленин, Сталин, Мао…), то тогава __Изворите на Живота__ неизбежно „пресъхват“ (следователно „Бог умря, а човекът стана бог!“), от което пък следва, че „задачата“ е животът да бъде изкоренен и „ликвидиран“ до основи, да бъде направен на кошмар, да бъдат принудени всички живи да обикнат смъртта пред живота, а оттук и робството, безвремието, страданието, болката, _извратеността_ от всякакъв вид и род. Ясно е, че срещу такова издевателство срещу човека идва момент когато самото __битие__ не може да не __възроптае__; комунизмът в своята сатанинска практика изправи срещу себе си мощни онтологични сили, които не можеха да не го разклатят, а в крайна сметка и да развалят, да съкрушат „хилядолетния рай“, който той се опитваше да изгради на земята, неговото прословуто „царство на всеобщото щастие“, на „пълното равенство“, на абсолютната безотговорност и на кошмарното му „благоденствие“. Вижда се, че „разместването на пластовете“, подмяната на _нивата на битието_ (човекът става бог, а Бог… умря, сиреч _живот вече няма, а има само смърт!_) не остава безнаказана, напротив, подобен произвол е изпълнен със страшни и коварни последици. Избавлението от комунизма — което е в самото начало, болестта е тежка, лечението ще продължи дълго, пораженията са жестоки, твърде трудно поправими — показа на всички нас, преживелите го, това: „всяко нещо трябва да си знае мястото“, подмени не могат да се правят. Поуката от „страшната и мръсна приказка“ на комунизма е проста: всеки човек, опирайки се на свободата си, достига до мястото, което е _негово_, _заслужено_; никой не бива да се меси в чуждия живот, времето на живота ми е мое достояние и на никого няма да позволя да се разпорежда с него, а „самозваните богове“ трябва да бъдат изпращани там, където им е мястото, за да не пречат на другите да живеят, т.е. в… психиатрията (ако с Ленин и шепа други побеснели е било направено някога това, то сега светът щеше да е друг; казвам това специално за да подразня историците).
	И така (това отклонение, надявам се, беше схванато в неговата необходимост и навременност) да продължим по своя път. Смъртта неотвратимо стои _на края_, човешкият живот е насочен към нея — и въпреки това не се свежда до нея; за човека не животът, а

#	безсмъртието се ражда като опозиция на смъртта

	като нейно решително отрицание, като „изваждане“ именно на смъртта от живота. За безсмъртие може да се говори само от човека и __за__ човека; глупаво е да се каже, че „боговете са безсмъртни“, за тях смъртта не е алтернатива и възможност, Бог е __вечно пребиваващото в живота__ (Бог затова е _принцип на живота_!), затова за него смърт и безсмъртие не съществуват. Не трябва да _пренасяме_ това, което е валидно за човека, _върху_ Бога, напротив, трябва да търсим _Божественото_ у себе си — и така да _служим_ на живота, да го насочваме към неговия Източник и Извор. (Не човек е „сътворил“… Бога „по свой образ и подобие“, а обратното: Бог ни е сътворил и ни дава непрекъснато _живот_!) Тръгвайки _против_ Бога и _против_ Божественото у себе си — а много хора не съзнават, че само това правят — ние вървим против живота и __безсмъртието__, така се стига до абсолютното лишено от битие съществуване, така помагаме на смъртта да победи живота (което е възможно само като _инцидент_, а не _по начало_!). Но никога не е късно — поне докато „изглежда“… че сме живи — да спрем и да завием назад, към __живота__. Това като че ли е

#	най-кардиналната грижа на живия човек

	да насърчава _живото_ у себе си, да се съпротивлява без отдих на умиращото, на слабото, на онова, което се опитва да се „свлече“, да падне до смъртта — най-ниското, до което изобщо може да падне нещо живо. Възможностите за избор са _две_, нищо че, „външно погледнато“, всички ние така или иначе вървим към _края_, нищо че _„човешкото битие е битие, насочено към края, към смъртта“._ __Амбивалетността__ на човешкото съществуване се свежда до това, че _вървейки към смъртта_ (от „това“ не можем да избягаме или да се скрием!) въпреки всичко _трябва да защитим живота_, трябва да го _запазим_ и дори „концентрираме-акумулираме“, а не да го _„изразходваме“_ докрая, без остатък. Нашето безпокойство извира от грижата да не се окаже, че — _живеейки_ — ние всъщност без да искаме и без да забелязваме _умираме_, „работим за смъртта“, против живота, за своята _смъртност_, за своя решителен и неотвратим __провал__. Като казват: „трябва да _изживееш_ живота си…“, хората допускат голяма грешка. Животът не може да се _„изживее“_, той ще остане и след нас, ние не можем да го „изчерпим докрай“; затова може би верният израз е: __„Живей така, че да надживееш живота си!“__, т.е. да го _пренесеш_ без загуба, да го _съхраниш_. Ние, изглежда, сме точно това: __„преносвачи на живот“__ (човекът е __съд__, изпълнен с __живот__), животът ни е даден за да го _пренесем_ и предадем без загуба на Оня, който ни го е дал, не да го изразходваме или пропилеем. В този смисъл за човека __„смърт не съществува“__, макар че в друг смисъл тя съвсем реално съществува. Смъртта не е „онова нещо“, което ни чака едва накрая, в онзи _„преломен миг“_, в който „прекрачваме границата между живота и смъртта“. Тя не е __„оттатък“__ (_„навсякъде е живот“_), тя е _навсякъде_ „около“ и — най-лошото! — __в нас самите__. Който разделя и откъсва смъртта от живота, той не разбира нито едното, нито другото: те са неразделни (като, например, полюсите на магнита). Затова Хайдегер, разглеждайки човешкото битие като _„насоченост към смъртта“_, е разкрил неговата тайна: то е __битие__ и _живот_, но такова битие, което непрекъснато се съотнася със смъртта, _„помни“_ за нея и само така _не забравя_ и за живота. С няколко думи — както вярно е казано и затова може да се повтори, въпреки „баналността“ на фразата —

#	„каквото и да се случи, животът продължава…“

	Тези думи са толкова по-справедливи, защото помагат на човека да не се обезсърчи от тежестта на задачата, с която се е нагърбил, да не се отчае от _„неизпълнимостта на задачата на живота“_, да не позволява на внезапно нахлулото безпокойство, на загрижеността, всекидневно мъчеща ни, да _„възненавидят“_ живота и човек да се опита да „скъса“ с него, предпочитайки смъртта. Но _самоубийството_ не е решение: посягайки на себе си, ние с това не променяме „онтологическия баланс“ между живота и смъртта, другояче казано, с нищо не ощетяваме живота (ощетявайки, впрочем, само себе си!). От живота — и това е __коварното__ — не можем да се избавим по същия начин, по който не можем да се избавим и от… смъртта, казахме,че те са неразделни. Защото — ако се самоубиеш — имаш ли гаранция, че няма да „завлечеш“ в смъртта и своя провален живот?!
	Ето че стигнахме до решаващия момент в разбирането на автора на

#	„Битие и време“

	Мартин Хайдегер, най-големият философ на отишлия си вече ХХ век. Той пише така:
C>
	„Изначално онтологическата основа на екзистенциалността на човешкото битие-тук е _времевостта_… Всекидневността се разкрива като модус на времевостта… Именно от времевостта става разбираемо защо човешкото битие-тук е и може да бъде исторично в основата на своето битие и като _исторично_ е в състояние да образува история.“
C$
	Тези фундаментални постановки на разбирането водят до следния извод, имащ решаващ смисъл:
C>
	„Ако времевостта представлява изначалния битиен смисъл на човешкото битие-тук, а в своето битие човешкото битие-тук превръща _самото себе си_ в проблем, то грижата трябва да се нуждае от «време» и следователно да се съобразява с времето.“
C$
	Съществувайки „във времето“ и благодарение на времето човешкото битие е овладяно от грижата. Затова човекът в своето ежедневие, превръщайки _себе си_ в главен проблем пред самия себе си, е устремен най-напред към

#	себеразбиране и самоосъществяване

	Идеята на този екзистенциален процес е: „там“, „някъде напред“, в бъдещето (а и сега, защото в някакъв смисъл от _сега_ израства и намира своя корен онова, което _ще бъде, „бъдното“_) индивидът ще стане _човек_, ще постигне тайната на своето битие, ще „намери“ себе си и това ще бъде изцяло негова заслуга, _плод_ на __свободата__ му. Съществувайки по определен начин _сега_, или по начин, който аз самият съм избрал, аз всъщност съм се устремил към едно бъдеще, което заслужавам, което _наистина_ е мое. Времето, разбирано като __извор__ и безценен ресурс на себеразбирането и самоосъществяването (а не просто като „нещо извън нас“, с което съм длъжен да се „съобразявам“!), ми дава _шанса_ да се „вместя“ в едно бъдеще, което __аз желая__ и което зависи единствено от мен самия. Затова изглежда от _да бъда_ произлиза _бъдеще_, а не от аморфното и безлико абстрактно _„бъдеще“_ произлиза моето съкровено _ще бъда_ — защото ако това последното беше истина, то тогава нямаше „да има _как_“ бъдещето _да бъде_ именно _мое._ Съответно на това от _да бъда_ произлиза _ще бъда_, от моето решение, от моя __проект__ какво и какъв _да бъда_ (и от страстта ми да бъда именно това!) зависи какво и какъв _ще бъда_, т.е. бъдещето ми. Затова Хайдегер, по обичайния си маниер да си служи с езика така, че да попада _пряко_ в смисъла (а не безкрайно да „кръжи“ около него!), с основание пише:
C>
	„Допускането-за-{e}приближаване{/e}-на-себе-си-към-себе-си е изначалният феномен на _бъдещето_…, в което човешкото битие-тук ще се приближи в своята най-собствена потенция-за-битие към себе си. _Забягването напред_ прави човешкото битие-тук автентично _бъдеще_, и то по такъв начин, че самото забягване напред е възможно само доколкото човешкото битие-тук като _съществуващо_ изобщо винаги се приближава към себе си, тоест в своето битие изобщо е _бъдещо_.“
C$
	Всъщност грижата и превръщането на себе си, на своето съществуване в проблем, а също и стремежът на човешките същества към постигане на автентично битие чрез _„уплътняване“_ на времето ни с „повече _жива_ и _индивидуална_ __човечност__“, в крайна сметка произлизат от това съпоставяне на човешкото с неговото бъдеще, бъдещето, което непрекъснато ме прави _човек_; това е същността на _загрижеността_ ни като неотделима проява на нашето битие. Нищо друго извън човека не познава такава грижа, такъв кардинален проблем за бъдещето, такава жажда за _автентичност_, подобно търсене на _самия себе си_, така решаваща всичко и в този смисъл

#	съдбовна съотнесеност с бъдещето

	Това, че човекът, живеейки _сега_, „водейки“ именно _това_ всекидневие, търсейки тъкмо _своята_ автентичност, го прави смислено и __екзистенциално__ (т.е. като _„из-блик“, „про-рив“, „из-лаз“_ от едно непосредствено дадено и „неизбирано“ съществуване към _друго_ такова, което __не е__, но според мен _трябва_ __да бъде__) изобщо създава или конституира човешкия живот като _битие_, подобаващо за човека, при това именно за _този_ човек и според _неговата_ свобода. („В никакъв случай не изобщо“ и „за всички заедно“ — както искаше комунизмът, налагайки „идеала“ на _комуната_, в която всички наистина са _равни_ в несвободата си и затова са заети с един _„общ живот“_, който на никой не принадлежи, но който на всички е еднакво _чужд_.) Значи това, което „просто“ и „по природа“ __съм__, не е достатъчно да съм __човек__ (както категорично е достатъчно за _животното!_), аз _ставам_ човек, _искайки_ __да бъда__ _човек_, да съществувам сега-и-в-бъдеще в една оригинална _идея за човек_, която аз __сам__ съм създал и избрал. В този смисъл битието и бъдещето ми на човек изискват _решителността_ непрекъснато да се отказвам от това, което „просто съм“, и страстно, дори с патос, да _искам_ това, което трябва да бъда — и точно затова _ще бъда_. Да се отречеш от себе си _заради_ себе си, заради своето __да бъда__ и __бъдеще__ е екзистенциален акт, в който се _ражда_ човекът като „оригинална и собствена _човечност_, изцяло _неповторима_“. В този акт едновременно с това времето се _„вгражда“_ в моите основи, то започва _съдбовно_ да ме определя, от което следва, че

#	бъдещето определя миналото ми

	а не обратното, както толкова често се мисли, например „Миналото е _господар_ на бъдещето“ (Жул Симон). Това последното решително не е верно, ако беше така, то би ли имало смисъл да се живее? Едно господстващо върху бъдещето минало (подобно на „неизмиваемия позор“!) лишава от ценност съществуването, тогава наистина няма смисъл да се живее, а и свободата неминуемо бива прокудена от едно такова скучно и безинтересно бъдеще, от което нищо ново не можем да чакаме, което предварително и изцяло _„си знаем“_, което с нищо не може да ни изненада или възхити. Затова пророците, хората, които _виждат_ бъдещето като че ли е настояще, например нашата Ванга, никога не казват на човека, желаещ да се погледне в бъдещето му, _цялата_ истина. Ако я разбере и повярва в нея, то тогава животът му мигом загубва смисъл, а и той самият ще бъде коварно дезактивиран да „прави“ бъдещето си, той започва да го „чака“ в неговата _неминуемост_, а това именно е гибелното. Какво например би било бъдещето на един човек, на когото е казано, че „положително“… ще умре на 21 май или пък след месец? Гарантирано ще умре много преди това, а предсказанието точно затова няма да се сбъдне; нещо повече, такъв човек „умира“ в същия момент, в който вече е чул жестоките думи, остава му само _„фактически“_ да умре. Лъжат се тези, които си мислят, че ако знаем часа и деня на своята смърт, то едва тогава в остатъка от време ще започнем да живеем истински и пълноценно: щом не сме го направили „преди това“ и „приживе“, сега вече е _прекалено късно_ да започваме да живеем, за това вече „няма време“.
	Ако сутрин избера _„пролежаването“_ на целия ден в леглото, дали с това съм се оттървал от всякакви грижи и безпокойства? Или обратното — това, че не съм отговорил на затворената в гърдите ми

#	екзистенциална загриженост и обезпокоеност

	дали не ме обрича да бъда овладян от стократно по-силна _нетърпимост_ на моята изначална грижа, на моето всекидневно безпокойство? Аз _ставам_ в отговор на моята грижа и на моето отново избликнало тази сутрин безпокойство и затова _тръгвам_ загрижен в своя ден, преследвайки времето и опитвайки се да постигна реалност на проектите си, да утвърдя себе си, по възможност да намаля _дисонанса_, съществуващ между мене и света. Ако си помисля, че от грижата временно мога „да се скрия в леглото“ — и така да избягам от изпълненото с грижи всекидневие — горчиво ще съжалявам после: грижата ще ме намери и там, защото тя е _вътре в мен_, аз навсякъде я нося със себе си, ако „не вървя на среща с нея“, т.е.е ако не отговарям на нейния призив, тя става още по-силна и нетърпима. В същото време кардинален отказ от грижата — подобен на смъртта? — не съществува, докато съм жив и се стремя да живея, тя неотменно е с мен, а ако умра (внезапно или по свой избор) съвсем не съм сигурен, че няма да пренеса и своята загриженост _„там“_, при това доведена до абсолютна нетърпимост (поради… _„пълната гарантираност за {s}непоправимост{/s} на станалото“_!). Дори и да се „завия през глава“ и така да се опитам да се изолирам от живота напълно (като в „утроба“), то грижата си остава с мен и изцяло ме поглъща. Как тогава мога да се спася от нея след като

#	аз самият съм грижа и безпокойство

	мога ли в такъв случай да се спася от… себе си, да избягам от себе си? Ако не понасям себе си, ако не мога „да се търпя“ повече и затова поискам да се „спася и от мен“ — какъвто съм, какъвто съм станал — то за това в мое разпореждане е _свободата_ ми, тя е постоянното условие както _да бъда себе си_, така и да се _откажа_ от себе си, да се опитам да стана _друг_; нима има нещо по-добро от непрекъснато да чувствам своята власт над своето бъдеще, над своята същност и съдба?! От друга страна, преследвайки своята загриженост и съхранявайки я неотлъчно до себе си, аз съвсем не я превъзмогвам или „намалявам“ (за да вървя към финала на илюзиорната _„пълна обезгриженост“_, която едва ли някога ще се сбъдне), напротив, култивирайки „обезпокоено“ и всекидневно своята загриженост, аз я _прояснявам_ и „филтрирам“, така тя придобива своята _чистота_ и „първозданност“, своята категорична власт и неотменност. Да се самозаблуждавам, че „нищо ми няма“, че „напълно съм спокоен“, че „всичко ми е наред“ и пр. е безнадеждна и глупава работа — себе си не мога да излъжа. _Метастазите_ на грижата и безпокойството са „разсеяни“ навсякъде в моето тяло и душа, в душата и тялото на __живия човек__, изваждайки някоя от тях от периметъра на съзнанието, на нейно място незабележимо се промъква някоя друга, тук вакуум не е предвиден и съвсем не се допуска. Дори и такава дреболия например като тази,че… „връзката на едната ми обувка се е развързала“, неизбежно рефлектира в душата ми и се превръща в грижа, неотлъчно съпровождаща ме до момента, в който не се видя принуден да спра, „да й отделя внимание“, сериозно да погледна на ставащото и значи да я завържа отново. Но след това потенциално и безсъзнателно в душата ми си остава на всичкото отгоре и „грижата-за-връзките-на-моите-обувки“, които могат да ме изненадат във всеки миг на някоя пресечка. Вярно е, че „не бива да мисля за дреболии“, но ако кардинално се откажа да вървя насреща на такава „малка и безобидна“ грижа (защото съм отдаден всецяло на своите „велики“ мисли, дела, постижения!), то нали във всеки момент тъкмо заради пренебрегването й мога да се „просна“, „препъна“ и „търколя“ на улицата, да стана за присмех и дори, най-страшното, да стигна дотам да „намажа гумите на някоя кола със собствената си кръв и плът“ — да стигна преждевременно до един жалък при това край? Вижда се ясно, че _всяка_ грижа, дори и най-дребната, в корена си е свързана с _„решителния край“_ на моето битие и по някакъв начин се __„оттласква“__ от него, съотнася се с него, опитвайки се да го предотврати или поне отложи. Грижата, погледнато най-психологически, ме предпазва най-малкото (в случая) от нелепия край на „блъснатия-от-кола-разсеян-философ“, който, представете си, просто не е завързал както трябва… връзките на обувките си, което аз не искам, не мога да искам да се случи. Затова, уплашен от такава възможност, аз непрекъснато съм загрижен за _всичко_, което може да се случи с мене, особено… за връзките на моите обувки (поне когато установя, че отново са се отвързали). На фона на казаното какво означава прословутото _спокойствие_ и сляпата _безгрижност_, които уж ни изглеждат „по-привлекателни“ и „желани“ — представяйки се измамно на съзнанието ни като „красив остров сред бурния океан“, __океана на живота__. Дали по-скоро не е вярно това, че

#	безгрижността е фикция

	за пълна _удовлетвореност от себе си_ — и от всичко на този свят? В този смисъл може ли да бъде постигната даже и от „кръглия глупак“ или от „истинското нищожество“ — а какво остава за човека с ненакърнен сериозно _душевен живот_, от човека с естествени жизнени потребности, който държи на себе си и иска да има бъдещето на едно пълноценно човешко същество? Ясно е, че _самодоволството_ и удовлетвореността от себе си, основаващо се на пълната лишеност от тревоги, грижи и безпокойства (стига това последното изобщо да е възможно) е сигурен показател тъкмо за нищожността на индивида, който си е позволил да бъде овладян от него. „Нищожността“ на един човек не се свежда до това, че той _„сам по себе си {s}нищо{/s} не представлява“_, а тя означава най-вече това, че такъв човек не иска __нищо__ особено _да бъде_, че той се е отказал (може би защото не са му стигнали силите) от _всяко_ бъдеще, което е могъл да има, и затова се е задоволил с това да бъде „нищо“, „нещо съвсем малко“, незабележимо и незначително. Подобна нищожност, особено когато се съчетае с манията, че „всичко ми е наред“ или че „всичко си имам“ (без да се интересува изобщо от това _какво е_ и като се задоволява с това, което _има_, човекът наистина е нищожен), влиза в противоречие именно с __битието__, с екзистенциалните основи на човешкото съществуване, оттук се стига до деградация на личността, до разпадане на _човешкото_ у човека; _примиреността_ е онова, което ни обрича на нищожно и незавидно съществуване. На почвата на такава нищожност израства едно лишено от основания и здрави устои _самодоволство_ (със съпровождащата го просешка _„безметежност“_), което означава, че _този_ човек за живота вече е умрял и „погребан“; защото за човека животът е __свобода__, а и не подобава да се задоволява с „малкото“, камо ли с „нищото“, с простата нищожност. По принцип нещата са същите както при просяка, така и при оня, който се хвали с това, което има, без да се замисля какво всъщност __е__: и двамата са обърнали гръб на битието и са пренебрегнали свободата. (Хайне е наричал такива хора _„самодоволни свине“_, имайки придвид тази деградация на човешкото.) Вярно е, че не всичко желано _става_,

#	сбъдва се само съкровено желаното

	— но това съвсем не значи, че колкото по-малко желаем, толкова „по-съкровени“ ще са нашите желания. Изглежда __съкровеното__ в едно желание иде от _„съкровищата“_ на душата, която го желае, а тези последните са в пряка зависимост от това _какво си_ и какво можеш _да бъдеш_ (какво _ще бъдеш_), т.е. от _битието_, живеещо в твоите гърди, а също и от свободата, която го определя. Несвободните не могат да имат _съкровени_ желания, техните желания са винаги _мизерни_…
	Съответно на казаното грижата, безпокойството и _тревожността_ са дълбок израз на екзистенциална свобода, т.е. на човечност, те свидетелствуват за едно автентично отношение (_адекватност_) към живота и свободата. Жан-Пол Сартр, френският „екзистенциалист“ твърди, че _„човекът е безпокойство“_, а според Хайдегер — както видяхме — в грижата е заключено битието на човешкото съществуване. В този смисъл спокойствието и безгрижността — противно на разпространените мнения — са израз на „античовешки“ потенции и тенденции, независимо от цялата им привлекателност за ония, които се страхуват от свободата: защото не я разбират, защото са установили, че _„без свобода по-лесно се живее“_ и не се замислят дали обаче това може да се нарече _живот_. (Но човек никога не знае какво е загубил когато си мисли, че е спечелил, особено в случая — отказвайки се от свободата!) Трябва да помним, че човекът „като човек“ наистина е едно безпокойство, никога не свършващо и винаги ценно за човечността у нас, той е една загриженост, привързваща ни здраво към онтологическите и екзистенциални _опори_ на човека — живот, време, свобода — една тревожност, която непрекъснато ни напомня, че сме _живи_ и при това _човешки_ същества, че не сме допуснали трепета на живота в нашите сърца да помръкне или пък да бъде погубен безвъзвратно. _Участвайки_ пълноценно в живота именно като човек, всеки от нас постига своята екзистенциална _участ_, в която неотменно присъстват и грижи, и безпокойства, и нестихваща, все по-засилваща се _тревожност_ за това накъде вървя и как отмервам своя жизнен ход. _Коренът_ на тези съпътстващи човека и неговия живот _„същностни екзистенциали на битието“_ е необратимото, вечно живо и преизпълнено с порив към __пълнота__, но също така и обвеяно от тайна _време._

>>	15. Необратимост и съдба

	__15.1. Всичко „станало, застинало, ненавиждано…“. 15.2. „Вътрешната осъзнатост на съдбата“. 15.3. Живият акт на ставането. 15.4. „Сляпата приблизителност на момента“. 15.5. „Еднократният, никога неповтарящ се израз на душата“. 15.6. Съдбата като „органична логика на съществуването“. 15.7. Чувството за временност и съдбовност на съществуването. 15.8. Времевият ритъм, отмерващ непрекъснато пулсациите на самия живот. 15.9. Съдбата като „живост на посоката“. 15.10. „Където нямаш сила, там нищо не пожелавай“. 15.11. Което искаме е свято. 15.12. Съдбата не измества свободата. 15.13. „Човекът е осъден да бъде свободен“. 15.14. „Всичко свое нося със себе си“. 15.15. Мъдростта надмогва всичко.__
C>
	„Във всичко живо е вклинен белегът на _необратимостта_“,
C$
	пише Освалд Шпенглер в „Залезът на Запада“. Тази необратимост, която поражда

#	всичко „станало, застинало, ненавиждано“

	и която е неотделима от човешкия усет за време, трябва да бъде изчерпателно разбрана от всеки живеещ, от всеки способен на _разбиране_. От друга страна по някакъв загадъчен начин времето е свързано с

#	„вътрешната осъзнатост на съдбата“

	(Шпенглер) чак до степента да можем да твърдим, че време е тъждествено на съдба, на онова, което ми е отредено — или по-скоро аз самият съм си отредил, избирайки едно или друго съществуване и бъдеще. Моята съдба се разгръща във времето, в което живея; във времето аз _„кова“_ съдбата си, онази съдба, която всъщност е изкристализирала от частичките вечност, разпиляни в неуморния времеви поток. Затова времето, в което се пресичат _необратимостта_, един _Аз_ и _съдбата_ на този Аз, не бива да бъде търсено извън тази връзка, напротив, то може да бъде постигнато само в нея. Необратимостта пронизва жизнения процес на всяко _живеещо_ независимо дали то я съзнава или не; същата тази необратимост присъства неизбежно и във времевото измерение на неговото съществуване. (Времето е подобно на „стегната в броня фаланга“, която нищо не може да спре — камо ли пък да я върне или обърне назад!) Съдбата от своя страна също съдържа ясна и безапелационна необратимост, тя се налага — съобразно с естеството и _душата_ на живеещото — с желязна и жестока необходимост и неизменност, да не говорим за обратимост, връщане назад, криволичения и опити за _бягство_ от __отсъденото__, предначертаното в нея. Тази обща необратимост, присъща в еднаква степен и на живота, и на времето, и на съдбата — пронизваща живота и времето на живеещото — е загадката, която трябва да бъде разгадана. Тайнството тук е неизмеримо и неизразимо, тъй като трябва „да включим в сметките си“ и _свободата_.
	Често чуваме да казват _„Станалото — станало, и нищо не може да го промени“_ или пък _„Казана дума — хвърлен камък“_. Образът на хвърления камък, чието летене, веднъж започнало, не може да бъде спряно, а камъкът — върнат назад (докато не изчерпи сам придаденото му движение), е изключително сполучлива метафора на необратимостта, съществуваща в човешкия живот — неотменна част от който е и… казването, говоренето на думи, а също и _вслушването_ в тях. Хвърленият камък е тъкмо _ставащото_, което, веднъж станало, е станало необратимо и невъзвратимо и в този смисъл е _отминало_, е „скочило в миналото“, откъдето никой и нищо не може да го върне. Тук не става дума за това, че движението на камъка не може да бъде спряно (макар че и това е така), но за нещо по-значимо: _сега_, ето в този миг, аз хвърлям един камък към небесата, и в _следващия_ вече нищо не може да се промени, това, което преди миг _ставаше_ (и можеше да не стане), _вече стана_, то _„ето сега“_ е станало и в неговата _станалост_ аз откривам вечна и непроменима _отминалост_ и, разбира се, необратимост. Тази отминалост ми дава основание да смятам, че вече е _„прекалено късно“_ нещо друго да се направи („с моя камък“!) и затова аз мога само да заключа: _„станалото — станало, и това е!“_. Едва ли може да се намери по-плътен образ на __коварството__ на отминаващия пред очите и съзнанието миг, а също и на спекулативната, дълбоко противоречива природа на времето — такова, каквото съществува единствено за човека.

#	Живият акт на ставането

	което става _„ето сега,в този миг“_, а след това _вече е станало_ и необратимо _отминало_, е същност на времето; ако го осъзнаем в цялата му дълбочина, ще можем да „открехнем“ неговата велика тайна — пряко свързана с тайната на живота ни. Шпенглер пише:
C>
	„Времето е _трагичното_: необратимо и «прекалено късно», вечната _отминалост_“
C$
	а на друго място добавя:
C>
	„Неумолимата _логика на ставането_ — от това чувство произлиза нашата трагика“.
C$
	Тази парадоксална „логика“ на ставането поражда трагичното чувство в душата на човека, защото всъщност е _алогична_ (ставането няма закон, то самото на себе си е закон в своята неповторимост), защото се основава на

#	„сляпата приблизителност на момента“

	(Шпенглер). Това е така, защото тук няма _повтаряне_ — в цялата им пълнота — на отделни моменти и мигове, тук всичко е _еднократно_, само _веднъж_ дадено, _уникално_ и строго _индивидуално_. В ставането — което става „така-и-така“ за този конкретен човек — ценно е тъкмо _неповторимото_, само _веднъж_ появилото се и затова _„безподобното“_, тук онова, което е „съвпадащо“, _еднакво_, общо, „очаквано“, „планирано“, „механично предизвиквано“, „причинно обусловено“ (от една _външна_ обаче причинност!), __унифицирано__ (и унифициращо), е повърхностно и затова е изцяло безинтересно, то не отговоря на _патоса_, на неизразимите дълбини на живота. (И затова отвращава със своята _стереотипност_ и _рутина_ влюбените в „тайнството, наречено живот“!) Следователно в живото и овладяното от _жизненост_ ставане — което е признак за _автентичност_ на човешкия живот — __спонтанността__ е онова, което поражда винаги изненадващата ни _мигновеност_ и неповторимост на времевите актове. От друга страна тъкмо _индивидуалната пълнота_, лежаща в основата на времевата спонтанност, пряко съответства на определяната от свободата човешка _същност_. Изживяването на собственото _ставане_ (ставането на _мен самия_) е твърде различно у отделните хора и е в непосредствена зависимост от усета за свобода и определяното от него чувство за време. Това още повече усложнява задачата да разберем _как_ се осъществява времевата динамика в хоризонта на свободата, какъв е нейният съвсем немеханичен впрочем „механизъм“. Тук става дума за

#	„еднократният, никога не повтарящ се израз на душата“

	който всеки осъзнава напълно за _себе си_ (Шпенглер), за непознатото на никой друг, а само на мен самия, _течение_ на моя душевен живот, отмерван прецизно в актовете на неумолимото време, което при това се свързва в поредицата и посоката, в _насоката_ на живота ми, наричана от мен „със задна дата“ __съдба__. („Съдба“ — нещо _отсъдено_, което е станало така, както е _трябвало_ да стане, както не е могло да не стане в _„сцеплението“_ на дадените „фактори“ на живота.) Нека затова да приемем разбирането на Шпенглер за

#	съдбата като органичната логика на съществуването

	на _осъществяването_, облика на една душа (като тук ни интересува преди всичко зависимостта между живот и съдба). Осъзнавайки _себе си_, вниквайки в своята _„себестност“_, уникалност, __самобитност__ („_самостойност на битийността_“), ориентирайки се в собствения вътрешен живот на душата и тялото си, човек в същата степен се преизпълва с

#	чувството за времевост и съдбовност

	на съществуването си, със съзнанието за еднократната неповторимост и необратимост на актовете на времето и живота (в които „моето съществуване става така, както става“ — и както „другояче не може да стане“!). Вече говорихме за това, че паралелно на проникването ни в автентично човешкото съществуване (и на „преустройването“ ни съобразно него в търсенето на своята автентичност) нарастват неотменната за човека грижа, безпокойството, тревожността — които са друг израз на _историчността_, на възпоминанието за живота и вече станалото, но също и на опитващото се да бъде „неизненадано“ _очакване_ на бъдещето в перспективата на съдбата. Затова наистина _„никой не може да бъде разбран ако не се познава неговото чувство за време, неговата идея за съдбата, стилът и степента на осъзнатост на неговия вътрешен живот“_(Шпенглер). В това изказване можем да намерим водещия принцип на едно пълноценно изследване на човека и живота, което тук се опитвам да предприема. При това в съгласие с приетите вече интуитивни предпоставки не трябва да забравяме, че:
	• Човекът е _изпълненост_ с жизнена сила, _„съд“ („съдина“)_, съдържаща __живот__;
	• Съобразно степента и величината на жизнената сила, побрана в този индивидуален „резервоар“ на живот, тя самата предопределя _интензивността_ на собствените си прояви, тяхната носока, възможността за _самостоятелна спонтанност_, която може да се открие във всичко онова, което правим — и което _сме_;
	• В тази степен вече е налице _свободата_ като индивидуална форма на човешкото битие и като първо условие на съществуването, без което (за човеците) то е непредставимо;
	• Човекът като „съд“ на живота е _свобода_, в този смисъл __съд__ба е тъкмо вътрешната органика на живота в неговата слятост със свободата;
	• _„Нишката“_, която „пришива“ __живот-човек-свобода-съдба__ в неделима _цялост_ и единство, е _времето_; __времевостта__ е непосредственото съществуване на човешкото битие в неговата съдбовност и на _почвата_ на живота и свободата;
	Тези опорни точки, които все повече изкристализират, изпъкват в търсенията ни дотук, трябва да бъдат съхранени и задълбочени.

#	Времевият ритъм, отмерващ непрекъснато пулсациите на живота

	(душевен и телесен, т.е. душевно-телесен и телесно-душевен) на индивида, от своя страна задава поредицата от необратими събития и __актове__, които в своята цялост образуват наричаната с толкова много думи — _провидение, случай, неизбежност, немезис, ананке, тюхе, фатум, „кизмет“ (късмет)_ — __съдба__ на конкретния жив и стремящ се към пълнотата на живота човек. Съдбовността на нещо станало е друг израз на неговата необходимост и във времето, и като _битие_, като реално _ставане_, което става по строго определен начин — в зависимост от дадени или {e}пред{/e}-зададени „детерминанти“ (_жизнеността_ със съответстващата й _свобода_). Ако е нужно по-нашироко да бъдат „разшифровани“ тези детерминанти на _човешкото_, то тук мога да отбележа поне тези: телесен и душевен _потенциал на личността_ (с _какво_ тяло и с _каква_ душа си надарен!), съвкупността от _способности, възможности, сили_ с определен характер и насока (било като телесност, било като душевност, било като, най-често, _органиката_ на двете), конкретна и индивидуално проявена _виталност_ в нейната (по заслуга на субекта постигната) _спонтанна освободеност_ и __хармонизираност__ на „елементите“, на градивните й компоненти и т.н. в посока на все по-голяма детайлност на изброяването. Особено място тук принадлежи на постоянното условие, правещо човека човек, именно на свободата, която е „душа“ на този ред на _предзададени_ детерминанти, които в своето динамично отношение и взаимодействие пораждат

#	съдбата като „живост на посоката“

	(Шпенглер) или — другояче казано — _съдбовността_ на ставащото с _„мен самия_ като човек“, отговорно правещ _себе си_, своя живот — на почвата на свободата. Тук е мястото да отбележа, че свободата съвсем не отрича съдбовността на актовете на живота, напротив, активното избиране (чрез спонтанността) на една от многото възможности, които ми се откриват във всеки миг (и пренебрегването „за момента“ на всички останали) само _подсилва_ усещането за __съдбовност на избора__, който _аз правя_. Съдбата не бива да се разбира като „външна необходимост“, която ми се „стоварва“ с неумолима властност и непреодолимост, нито пък като предварителна _зададеност_ или „предначертаност“ на случващото ми се тук-и-сега извън неговата конкретна живост и _непреднамерена спонтанност_. Напротив, съдбата в истинското разбиране е дълбока _вътрешна_, дори _субстанциална_ необходимост, вкоренена в моята _субективност_, която чрез свободата се намира под моя непряк контрол именно в пределите на моите възможности за живот и реализация. Моето _„себе си“_, моята _„азовост“_ едновременно са и не са _мои_; аз съвпадам със себе си като наличност от потенции, но и аз „правя“ себе си свободно на основата на това, което ми е отредено като жизнен ресурс; аз мога да стана всичко, но аз _няма_ да стана всичко, и това е от една страна мое решение, но също е и _ограниченост_, която не е в моя власт. В този смисъл е прав мислителят, написал:
C>
	„Тъй като не можеш да направиш каквото _искаш_, то тогава искай каквото _можеш_“
@	(Теренций);
C$
	но той също така добавя страведливо:
C>
	„Когато двама правят едно и също, не се получава едно и също“.
C$
	В същата насока може да се схване мъдростта на римския народ, в чиято душа е родена следната сентенция:

#	„Където нямаш сила, там нищо не пожелавай“

	Действително, аз съвпадам с това, което желая, а желая това, което мога да пожелая, изхождайки от това, което _съм_; нямам сила или по-скоро „капацитет“ и „потенциал“ да желая нещо, към което не съм предразположен, което — ако все пак ми „скимне“ да желая — ще бъде само каприз или пък извратеност, която няма никакво бъдеще: например да искам да стана певец ако все пак нямам нужния за това глас. Римляните прекрасно са разбирали това защото смятат, че

#	което искаме е свято

	т.е. никой няма право да пренебрегва собствените си желания, да ги „манипулира“, да се отнася „лековато“ с тях: всяко желание, особено пък _съкровеното_ (а значи и непреодолимото!), наистина е _свято_. Такова желание е верен симптом за това какво _съм_ и какво неизбежно, съдбовно _ще бъда_ — и тук свободата ми съвсем не може да се свежда до това да потисна желанието си, да направя каквото си поискам с него; свободата тук е в това просто да му се _подчиня_, да застана с цялата си сила зад него и така да го превърна в своя съдба.
	Следователно именно _„еднократният, никога не повтарящ се {s}израз{/s} на душата, който всеки осъзнава за себе си“_ (Шпенглер) — свободно и спонтанно изявяващ се и един вид _„извиращ“_ от моята субективност, „пленена“ от тайнството на живота, който усеща в себе си — непрекъснато _твори_ съдбовността на всички моменти, от които е „изтъкан“ моят жизнен път, и от които зависи _посоката_, с непонятна увереност избрана от мен самия. За даден индивид със строго определена и характерна (_„характерен“_ значи _„вдълбан“_) насока на неговата субективност необходимо произлиза именно _тази_ посока на жизнения път — по който той уверено-безсъзнателно върви или пък се лута в търсене на самия себе си. По същия начин както за мен е възможна и необходима именно _тази_ насока на __себеосъществяване__ (която непреодолимо определя съдбата ми), така за мен е абсолютно невъзможна (осъдена на _несбъдване!)_ всяка друга, несъвместима с моята душа, с моята динамична _субективност_, посока на утвърждаване в живота. В този смисъл _„аз имам само една съдба“_ — __моята__, която е била „имплицитно“ в мен, но на която аз съм дал живот и бъдеще — на нея аз съм „обречен“, пътищата към всяка друга съдба навеки са ми затворени, и въпреки това моята съдба не е _безнадеждна орис_: тъй като извира естествено, непринудено от моята субективност и свобода. Следователно

#	съдбата не измества свободата

	нито пък свободата ми безпокои с нещо моята съдба, двете са органично свързани и взаимно се предполагат и значи… „без едното няма другото“. Без свобода няма как и откъде да се появи и породи _съдбовността_ на всичко случващо ми се, свободата на човека, реализираща се във времето с неговата необратима еднократност, по естествен път създава и направлява неговата съдба — единствената съдба, за която той е достоен, и която е достойна за него. Сартр пише, че

#	човекът е осъден да бъде свободен

	(_„Човекът е свобода“_) и тук това _„да бъде“_, това __е__, това __битие на свободата__, което всъщност сме (и което се разгръща във времето с неговите необратими мигове и моменти), _поражда_ необходимо — като собствена, вътрешна необходимост на живота на тялото и на душата ни — съдбата на всеки един от нас. Всеки човек може да вникне в съдбата си единствено чрез проясняването на самия себе си, чрез отчитане на силата на най-съкровените си желания, а на тази основа и чрез проникването в своето автентично _бъдеще_, което всъщност зависи и се определя от нас самите. Това последното е наистина така, стига да следваме съвета на Хораций, написал:
C>
	„Мъча се да подчиня обстоятелствата на себе си, а не себе си на обстоятелствата“
C$
	От друга страна „отредената“ ни съдба (която един вид е „кодирана“ вътре в нас самите) може да се случи само ако сме в достатъчна степен _верни_ на себе си, по същия начин както това е било за мъдрия Биант, който, като го запитали (защото жителите на неговия град бягали от безмилостната унищожителна стихия, мъкнейки кой каквото и колкото може да носи!) защо нищо не си е взел, отговорил така:

#	„Всичко свое нося със себе си“

	Онези, които не ценят (с основание или без основание) _себе си_, тъй като не разбират възможностите на своята _самост_, на своето уникално _самобитие_, самостоятелността на своето битие, а на тази основа и не „хранят особено доверие“ към… самите себе си, съвсем не могат да кажат същото, което казал Биант, изумявайки съгражданите си. Подобни хора, отказвайки се от _корена_, а именно __битието в себе си__ (което всичко ни дава и може да ни даде), се виждат принудени в същата степен да виждат „себе си“ само в онова, което _имат;_ в същото време подценяват това, което __са__ и могат __да бъдат__, стига да разбират предимството на свободата. На Биант като свободен човек и дух тъкмо затова нищо не му се налагало да носи (като вещи, имане и пр.), тъй като _главното_ и _значимото_ съвпада с него самия. Това, което автентично съществуващият __е__ като самоопределящо се битие, не може да се отдели от него самия, то не се налага да бъде и „носено“; в този смисъл Биант с право заявил: _„всичко свое нося със себе си“_. Другите, които мъкнат своя товар и изнемогват, а също и съжаляват, че не могат да вземат още толкова поне, пак „носят себе си със себе си“, което по същия начин определя битието и съдбата им (макар че забравят непрекъснато за „главния товар“, който при това никога не можеш да свалиш от плещите си или да загубиш). Затова Сенека Млади, подкрепяйки нашия Биант, е написал:
C>
	„Съдбата може да ми отнеме богатството, но не и духа“
C$
	а самият Клавдий един вид „улучва десятката“ с неочакваното (за него като император и за неговото време особено) крайно сполучливо изказване:

#	„Всеки сам е ковач на съдбата си.“

	Тези думи, изречени във време, в което _вярата_ в една независима от самия човек съдба е била жизнена философия на епохата, са симптоматични: тъкмо по това време, от друга страна погледнато, започва да набира сила християнството с неговата идея за _свободата_ (която именно предполага _доверието в самия себе си_ и в своето битие). И оттук изречения като това на Вергилий:
C>
	„Каквото и да стане, всяка съдба може да се победи, като я понасяме“
C$
	или пък това на Теренций:
C>
	„Това, което ни донесе съдбата, нека го понесем със смирение“
C$
	макар че са „привлекателни“ дори и за мнозина от нас, вече не отговарят на _истината на битието на съществуващото_, наречено _човек_ — човекът, който е длъжен да поеме съдбата си в своите ръце. Ако е вярно, че
C>
	„Всеки се оплаква от съдбата си“
C$
	(Цицерон), то това означава, че „всички“ еднакво _недоволстваме_ от себе си и от своя живот, което пък трябва да ни накара да открием истинската причина на своите нещастия. Тъй като
C>
	„Комуто се харесва чуждата съдба, нему не харесва собствената“
C$
	(Хораций), то това показва, че всеки един от нас трябва да направи зависещото само от него за да не му се налага да оплаква съдбата си. В същото време трябва да си даваме сметка и за това, че
C>
	„Съдбата се бои от храбрите, притиска страхливите“
C$
	(Сенека Млади), а също и за това, че
C>
	„Едва ли е мъжествено да се бяга от съдбата“
C$
	(Сенека), което може да ни даде увереност, че е _възможно_ да не сме безмълвни жертви на някаква сурова, немилостива и независеща от нас самите съдба — каквато всъщност няма, но за мнозина е твърде _изгодно_ да има: за да могат да се самооправдават.
	И така, неразбирането на времето в неговата екзистенциална значимост за човека (като _бъдеще_, което свободно избираме, изхождайки от вече избраното от нас съществуване), невникването в „проблема време“ в предишни епохи на човека и философията, е предизвикало противопоставянето на свобода и съдба, което в ХХ век беше напълно преодоляно — и като философия в лицето на най-видните й представители, и като _живот_, избуял особено от началото на века насам. Както отбелязва Х.Хесе:
C>
	„Всеки един човек е основна и забележителна точка, в която явленията на света се пресичат само _веднъж_ по един и същ начин и _никога_ повече“.
C$
	Тази мисъл е потвърждение на _съдбовността_ на всеки един акт на човешкото съществуване, на необратимостта на ставащото с нас самите, в което ние активно и непрекъснато участваме, а също и на уникалния шанс да се възползваме ефективно от „стечението на възможностите“, които във всеки миг откриваме „във“ и „около“ себе си. Под _свят_ трябва да разбираме _целостта_ на субективността с „обективното“, тяхната непосредствена _даденост_, която именно е времева и исторична. В този смисъл, търсейки автентичност — постижима единствено в _мъдростта_, в _любовта към мъдростта_ — никога не трябва да забравяме, че

#	мъдростта побеждава съдбата

	(Ювенал), а мъдростта дължим и извличаме от _свободата_, която именно е в състояние да надмогне света — и _нас самите_. Така че
C>
	„Всеки прави своята съдба и всекиго тя прави“
C$
	(Тургенев) в зависимост от това какво сме направили преди това със себе си, с битието и живота _в себе си_. Съдбата се мисли и представя като нещо _индивидуално_ и неповторимо, касаещо единствено живота на _отделния_ човек и затова тя не може да бъде откъсната от него самия и от свободата му, в крайна сметка _задаваща_ индивидуалността на живия човек. Или по-добре казано
C>
	„_Аз самият_ правя своята съдбата според свободата си, _аз сам_, никой друг“
C$
	което съдържа автентичното отношение към _моята_ съдба, което съм длъжен да имам — ако обаче съм достатъчно _благоразумен_, тъй както е казано в безсмъртната латинска сентенция:

#	благоразумието е по-силно от съдбата

	Такова едно отношение към своя живот, възникнало около истинното разбиране на свободата (и на неговата __почва__), не елиминира _съдбовността_ на собствения живот, а се опитва да я направлява, свободно да избира насоката и смисъла й за отделния човек. Липсата на чувство за _съдбовност на избора_, който всекидневно правим, е показателно за „неизбистрения“ поглед към самия себе си и за _неотговорното_ отношение към собствената свобода — и, оттук, към своята съдба, към съдбата на своя живот. Да усещаш своята _власт_ над съдбата е пределният смисъл на човешката свобода, която в противен случай нищо не означава: _„боговете обичат този, който се е погрижил за себе си, а не се е изоставил“_. Нима е свободен и нима е _човек_ онзи (или… „онова“!), чиято съдба му изглежда чужда и непонятна _„орис“_, неведома _„прокоба“_, жестока _„участ“_, в коята _самият той_ не __участва -__ и от която се е самоотстранил съвсем несправедливо. Отказал се от _грижа_ за времето със съпровождащото я безпокойство на обичащия живота човек, такъв един празен и суетен индивид сам е подготвил нелеката си участ, от която вече няма право да се оплаква.
	Нека да завърша с мъдрите думи на Аргесилай, като при това си позволя да внеса малка корекция в тях:

#	„Нима първата грижа на човека не е за това да знае на всяко нещо времето му?“

	Казал го е за _философа_, позволих си да го заместя с _човека_: истината на единия така или иначе напълно съвпада с истината на другия. Истината на човека, която именно е смисъл на заниманията с философия, и в двата случая е: _свободата е съдба, свобода и съдба съвпадат, не можем да избираме само това, че сме свободни_ — и затова (както казват) не можем да изизбираме съдбата си. _„Улавянето“ на времето_ — цел на преследването му — ни дава тази истина, която не бива да забравяме, от която не можем да избягаме; защото казано е:
C>
	„Чудиш се, че не ти помага бягството? С теб е онова, от което бягаш…“
C$

>>	16. Темп на живота

	__16.1. Ритмичността в проявите на неуморната жизненост. 16.2. Общата виталност на индивида 16.3. Категоричното несправяне със задачата да се живее. 16.4. „Живеем не както ни е угодно, а както ни е възможно“. 16.5. Стил на живот. 16.6. Времето е вътрешна и личностна форма на живота. 16.7. Безсмислието 16.8. Ситуацията на „отказалия се от времето живот“. 16.9. Живата връзка на личността с времето и живота. 16.10. „Осъразмереност“ на живот, време и аз-личност. 16.11. „Което бързо се прави, бързо и загива“. 16.12. „Най-доброто и най-лошото стават съвсем бързо“. 16.13. „Бързай бавно, но докато желанието не е минало“. 16.14. „Ако много бързаш ще закъснееш така, както и ако много се бавиш“. 16.15. „Няма защо да бързаш, тръгни навреме“. 16.16. „Често удобният случай се пропуска от мислене“. 16.17. Подходящият случай нищо не струва ако ние самите не сме …подходящи за него.__
	Думата _темп_ (а в музиката се казва _темпо_, по италианското произнасяне) е с френски произход по отношение на появата й в нашия език и буквално значи _време_. Във френския език тя влиза като корен в различни форми и съчетания от рода на _temporaire (временен), temporairament (временно, от време на време), temporalite (временност, а също „светска“, „мирска“ власт), temporel (временен, преходен, но също и „светски“, „мирски“), temporisateur (което значи „бавен човек“, „забавител“, „бавен“, „очакващ“), temporisation (очакване, „отгатване“ на времето, „съзнателно забавяне“, „издържане“, „понасяне“ на времето)_ и пр. Словосъчетанията и изразите, изреченията, в които се използва думата _темп_ са много: _„време за говорене“, за изказване, „време на смъртта“, „световно време“ (temps universel), „едва да успея“, „отдавна е време“, „времето не чака“, „не губи време“, „преди известно време“, „всяко нещо си има своето време“, „всичко в неговото време“, „да проживееш своето време“, „да убиеш времето си“, „времето е велик лечител“, „преживяното не можеш да върнеш“, „тъкмо навреме“, „преждевременно, не по-рано от определения срок“, „с времето си“, „в това време, между впрочем“, „мирно време“, „както по-рано“, „по мое време“, „да разполагаш с времето си“, „весело да прекараш времето си“_ и пр. Тъй като в нашия език _темп_ не е просто _време_ — ние си имаме такава дума — и въпреки това думата _темп_ също се употребява наред с думата _време_, то явно с нея се асоциира по-различен от буквалния, от прекия й смисъл. Нас ни интересува в случая именно този смисъл, който изпъква релефно в израза _темп на живота_.Този израз не означава — както всички разбират — просто _време на живота_, а нещо по-различно, нещо, което друга дума не може да изрази. Нека да се опитаме да вникнем по-внимателно в този особен смисъл.
	Първото, което интуицията ни казва, е това, че _темп на живота_ изразява неговата динамика, неговата вътрешна _активност_ и „текучест“, _„протичане“_, _„текливост“_,

#	ритмичността в проявите на неуморната жизненост,

	„флуктуациите“ в осъществяването и реализирането на живота и живеещото. Следователно _темпът_ на даден живот е неговата вътрешна особеност и _различие_ както в сравнение с тези на един друг живот, така и по отношение на друг „времеви отрязък“ на същия живот. Темпът в някакъв смисъл е _„нрав“_ и _„характер“_ на живота, негова специфика и качество, своеобразие на __„битийстването“__ на _това_ съществуващо в _даден_ период на съществуването му. Дори с известна доза условност можем да говорим в тази връзка за _„темпераментност“_ на този живот в сравнение с всеки друг, разбирайки особеностите на неговата _даденост_ като такава, _подвижността_ и същевременно _устойчивостта_ на неговите процеси — чрез които тоя се осъществява и изявява. Темпът на един живот може да се мени в зависимост от желанията и намеренията на _живеещото_, но възможните градации на неговата динамика образуват все пак някаква рамка, някаква „природна обусловеност“ и „зададеност“, която не може да бъде игнорирана — по същия начин както наричаме _темперамент_ на човека _„неизменните свойства на душата и на същината му“_, ония, които го правят това, което е. Изглежда

#	общата виталност на индивида

	предпоставя и дори предопределя „степените на темпераментност“, възможностите за съответни _„темпове“_ на живот, в които той може да се впусне, за които има готовност и за които може да поеме риска — за да постигне „по-силната“ за него _пълнота на живота_. От друга страна _„темп на живота“_ като израз намеква за _скоростта_ на характерните прояви на даден живот, а също и за способността за _„удържане“_ на неговата динамика, за въздържане и _умереност_, за „трезвост“ на живеещия — който се е отдал на съответното _„темпо“_ на своята жизнена активност. Ясно е, че за всеки от нас по принцип е възможно например отдаването на един _„бесен, неудържим и дори див“_ темп на живота (който не признава никакви _ограничения!_), но въпреки това всеки от нас се опитва непрекъснато да „удържа“ подобна _безгранична стихия_ на живеенето, да се въздържа от пълното отдаване на „вакханалията на живота“, която не позволява, не иска да приеме никакви ограничения и граници. Всички разбираме, че „спирачката“, вътрешното основание и субективната сила, която е в състояние да възпре и усмири стихията на жизнеността, се нарича _разум_, разумът, който се намира във вечно противодействие и борба с живота. Изглежда, че постижение именно на човешкия разум е удържането на волята за живот в определени граници, а значи и придаването на съответен _темп на живота_, в който двете велики сили на човека — живот и разум — се хармонизират и уравновесяват. Животът, който е „вкаран“ в определено русло, на който също е зададен съответният темп, е един вид _„темпориран“_, а значи и ограничен, поставен в граници. Това ми дава основанието да заключа, че тъкмо _времето_ е условието, благодарение на което животът влиза в някакви граници, благодарение на което неговата „стихия“ бива „усмирена“ и овладяна. В резултат на това то постига съответната си ритмичност, „оразмереност“, степента на достижима пълноценност чрез и в _ограничението_ и особено в самоограничението. Всъщност наша непрестанна грижа е тази да _владеем_ живота си, да разполагаме с него, да му придаваме _човешки_ израз и измерения, да не го изпуснем и предадем на неговия собствен произвол. Това вероятно става чрез овладяване на _темпоралните_, времевите характеристики на живота, чрез „натикването“ в граници и брегове на потока на времето, чрез _задаване на темп_ (на собствения си живот), който да е в хармонично отношение с нашата субективност, с вътрешния потенциал на душата ни, с ресурсите за живот, вкоренени във всеки един от нас. Затова непрекъснато дотук подчертавах, че изпускането от „контрол“ на времето означава

#	категорично несправяне със задачата да се живее

	оставяне на ирационалната стихия на живота и в крайна сметка _подготвяне_ на (без да го знаем и желаем) на един страшен __жизнен провал__, провал и на личността, от който най-вече трябва да се пазим. Онзи, който получава оценка „несправил се“ със задачата на живота, го е заслужил може би затова, че се е оставил на произвола на природната сила на живота, не е успял да я „вкара“ в _разнообразни_ и желани от него самия „темпове и ритми“, а следователно се е примирил с течението на един „равен“ и неизменен темп, от който изпитва единствено скука и погнуса — защото не е усетил и изпитал възможната пълнота и богатството на шансове, които животът ни дава непрекъснато. Ако трябва накратко да се разкаже защо това става с много хора, то може би и тук се налага да си припомним мисълта на Питагор, която твърди:
C>
	„Великата наука да живееш щастливо се състои в това да живееш в _бъдещето_“
C$
	подкрепена при това и от авторитета на безсмъртния Платон:
C>
#	„Живеем не както ни е угодно, а както ни е възможно“
C$
	И така, темпът на живот се свързва по естествен път с постигането на _ритмичност_ на неговата динамика, а това се определя от съответното __„базисно“__ човешко отношение към времето в порива ни към автентичност, към пълнота на _разбирането_ и __живеенето__, които са в органична зависимост. Ясно е в този смисъл, че __аз__ (всеки аз!) непрекъснато се занимавам с това да уравновесявам, умиротворявам и хармонизирам поне тези неща: _себе си (моят аз)_, _живота_, който усещам в себе си, _свободата_, от която изцяло завися и _времето_, дадено ми като най-драгоценно достояние. В този смисъл темпът на живот е непрекъснатото и актуално единение на тези „фактори“, тяхното спонтанно и живо единство в различно съотношение — което аз във всеки момент успявам (или не успявам) да поддържам. Темпът е самата _непосредственост_ на __единството__ на аз, живот, свобода и време, което не е неизменно, а в зависимост от „дозата на смесването“ им е твърде различно, динамично възобновяващо се в търсенето именно на адекватност, на пълнота на изживяването. Накрая в този съвсем предварителен анализ може да се каже, че темпът и ритъмът на живота всъщност са _пулсациите_ на обхванатия от горните ограничения човешки живот, или пък съвпада с неговия _пулс_, с __пулса на сърцето__, в което именно са _„изворите на живота“_.
	Темпът на живота за различните хора е твърде различен, което е разбираемо: нали става дума за индивидуални, неповторими човешки същества със самобитна _жизненост_, а на тази основа и с особена _нагласа_ спрямо времето, със собствен усет за време, със своеобразна степен на развитост на _„съзнанието за свобода“_ и пр. От друга страна всеки

#	стил на живот

	непреодолимо води до задаването на именно _такъв_, а не на „някакъв друг“ темп и ритъм на живот, който дадения човек „води“ или живее. Стилът на живот — а знаем, че _„стилът — това е човекът!“_ — зависи и се определя от индивидуалността на личността, разбирана като цялост на душевно-телесните качества на конкретния човек. Тази предпоставка — човешката реалност, съвпадаща с нас самите, с мен самия — се „екстраполира“ и осъществява през призмата на на съответното субективно отношение към времето, което този човек е постигнал като _„оличностена“_ (чисто личностна проява, _лице_ на човека) _форма_ на своя живот. Тази формула като че ли трябва да бъде запазена, тя може би е достижение във връзка със загадката на времето:

#	времето е вътрешна и личностна форма на живота

	„боравейки“ с времето по един или друг начин, ние на тази основа постигаме тъкмо _себе си_. Тук _вътрешността_ на връзката време-живот трябва да се разбира като степен на достигнатост на автентичния живот в единствената, строго съответстващата му форма на времето, т.е. формата, която се намира във _вътрешна_ — в пределите на индивидуалната личност — _„спойка“_ с него. Между време и живот може да съществува и външно отношение на просто „съпровождане“ на едното от другото (без взаимно проникване и сливане), а това става когато един живот бъде оставен да „изтече“ в дължимото, в отреденото му време — без времето да е в състояние с нещо да повлияе на живота и без животът да се опита да овладее времето, с което разполага (но разполага ли тогава той с него?!). Човекът именно като личност е този, които е отговорен да намери живата връзка на време и живот, т.е. тази връзка, при която времето наистина става вътрешна форма на неговия живот — а не си остава просто „съд“, в който животът трябва да се „изсипе“ или „излее“. Когато един човек не чувства потребността във всеки миг и неуморно да свързва по вътрешен, интимен начин време и живот, то в такъв случай той оставя тези два потока — на времето и на живота — да текат разделени един от друг, независимо, без да се повлияят с нещо един друг (като че ли двата потока текат един до друг, но без да смесват водите си — все едно че са отделени от невидима, но здрава стена). Животът на такъв човек, течащ без дълбоко и вътрешно отношение към времето, се оказва _безпътен_, безцелно лутащ се, движещ се в непроходим лабиринт или по циклично въртящи се, омагьосани кръгове, такъв живот е оставен на самия себе си, без посока и ограничения, без регулиране и насочване, той затова е станал сляпа стихия, разрушителна ирационална сила, „река без брегове и мостове“, в крайна сметка е _пустота_, мъка, отчаяние, _безнадеждност_. Това е така, защото времето на такъв живот се оказва неповлияна от нищо _„огледална повърхност“_, нереализирана нито веднъж _„безкрайност от възможности“_, никога неудовлетворено _„желание за живот“_, пълна _нерешителност_ и дори парализа на душата, тотален отказ от всеки миг и убиването му в мъчителна бездейност, __абсурд на живота__, жестоко екзистенциално безсмислие, възникнало на почвата на безгрижната неавтентичност и на игнорирането на времето, накрая, бездушно и невиждащо _„гледане“_ на света (подобно на това при животните), което не търси смисъла и не разбира, но точно затова си мисли, че светът е проста масивност, но не и __жива реалност__, от която самият ти си неразделна част, ядро, център и пр. Затова

#	ситуацията на отказалия се от себе си живот

	може да бъде илюстрирана със следния пример, който същевременно показва и какво трябва да бъде човешкото, непосредствено и чисто единение на време и живот.
	Ето че аз пиша на компютъра си, и във всеки миг натискам, удрям на някакъв клавиш, който обаче не е случайно избран от пръста ми, а така, че в резултат и в края на краищата се получава _текст_ с определен смисъл. Това мое всекидневно занимание, запълващо по-голямата част от живота ми, се разпростира във времето и заема споменатата поредица от мигове, във всеки от които аз удрям не някакакъв друг, а точно _този_ клавиш. _Цялото_ или текстът, който по аналогия всъщност е животът ми, се ражда в постоянната ми ангажираност с „удрянето на клавишите“, което някога (когато пишех на пишеща машина) беше станало съвсем непоносима за съседите ми странност на един абсурден човек, а сега, предполагам, (когато те вече нищо не чуват!) е извор на постоянната им радост от това, че моето „творческо усърдие“ внезапно, но непоправимо е пресекнало. Но да оставим тази подробност, важното е, че текстът (казах, той е тъждествен на живота ми) обаче наистина става абсурд ако аз във всеки миг спонтанно не правя избора…по кой клавиш да ударя, коя буква да напиша, оттук кое изречение-мисъл (част от мене самия!) да изразя и т.н. Излиза, че _голямото_ и _цялото_ (__текстът, животът__, накрая книгата като фрагмент на моя живот) изобщо не може да съществува извън непрекъснатата ми _ангажираност_ всеки ден с клавишите, извън използването на поредицата от мигове точно за това (да удрям по клавиатурата с пръсти!), т.е. извън живата връзка на живота ми с времето, което съм отредил (възползвайки се от свободата си) за написването на една книга. Ако в един момент се отпусна или разсея, аз правя правописна грешка, което води до „моментален изблик“ на моята нервност, но това поне е поправимо. Фаталното обаче се случва тогава, когато аз изгубя живата _душевна връзка_, която някъде дълбоко в мен __ражда__ и „реди“ смисъла на текста — и едва на тази основа задава ритъма на удрянето по клавишите. Тогава нещо безкрайно важно се е „пречупило“, а аз виждам пред себе си само клавишите (буквите, азбуката) — и тогава колкото и да внимавам къде удрям, в резултат нищо не се получава, нищо не излиза, написаното не е нищо друго освен глупава „абракадабра“ (или пък смисълът _липсва_, а значи всичко е изкуствено, мъртвородено). Всъщност нали времето, моята субективна отдаденост на времето не е нищо друго освен тази __„жива връзка на душата“__, която съвпада с моята личност и затова твори живота ми, а в случая — което е все същото — „произвежда“ текста на моята книга. Но какво би се получило — ето го вече смисъла на голямата аналогия в този пример — ако аз не съумявам в нито един миг да _свързвам_ двете значими реалности: време и живот, „удряне-върху-клавишите-във-всеки-миг“ и _текст_, раждащ се в душата ми, а ги оставя да съществуват отделно една от друга? Ясно е какво: аз ще си стоя зад клавиатурата напълно бездеен, ще се „прозявам“, нито един импулс, идещ от душата ми, няма да доведе до удар поне върху един клавиш (в посоката на създаването на някакъв смислен текст), аз ще си остана с никога неудовлетвореното _желание_ да напиша книга, ще „линея“ в безсилието, в „импотентността“ си и ще се изпълвам с мъка по желаното, но недостижимото, накрая, ще изхвърля в боклука своите опити да бъда писател и ще тръгна по нов път, по който вече по-добре ще синхронизирам мигове и действия, време и живот, свобода и съдба, себе си и своето съществуване.
	Би могло да се даде и друг пример, в който може би по-добре изпъква търсеното. Да речем, един състезател по плуване (плувец) стои на трамплина и чака наред с другите плувци сигнала на съдията. Когато прозвучи, на него не му идва решителността да разтвори ръце и да скочи във водата, а си остава „вкаменен“, изцяло овладян от неразбираема, абсурдна нерешителност. Мигът е пропуснат, стартът заради него е отменен (в най-добрия за „плувеца-мислител“ — защото само разсейването и замислянето може да е причина за станалото — вариант), нашият герой е съсредоточен и отново очаква нов сигнал, нова възможност да се прояви. Ето го и сигнала, този път той намира решимост навреме да скочи, обаче долу, във водата, ръцете и краката му не го… „слушат“, стоят обездвижени, получават се някакви смешни, гротескни конвулсии, липсва онази __синхронизираност__ на движения и мигове, която е налице при добрия плувец. Съзнанието на такъв „плувец“ не контролира тялото, състезанието е проиграно, решителната поредица от мигове, в които той е могъл дори да го спечели, е изтекла за него без никакъв ефект (смислен, не такъв абсурден и дори „позорящ“ го ефект!). В резултат на всичкото този плувец е опропастил, вероятно, и __битието__ си на плувец, неговият живот не може вече да принадлежи на плуването заради коварната несъвместимост на действията му с течащите и невъзвратими мигове. Не е могла да се осъществи фатално важната връзка и синтез на време и живот, миг и действие, съзнание и битие, което предопределя провала на един такъв плувец. Ясно е обаче, че като човек той има още много възможности да прояви себе си, в това число и възможността да преодолее „недъга“ си в плуването.
	На основата на казаното трябва да запомним поне това: ако оставим животът _„да си тече“_ без отношение с времето и с нашата _личностно_ проявена субективност (т.е. е това, което _съм_ в отношение с онова, което искам _да бъда_), ако не намерим

#	живата връзка на личността с времето и живота

	то в крайна сметка всичко пропада, задачата на живота се оказва нерешена, сгрешена в корена си, нерешима. Ако в едно жизнено дело не ни се е удало да
	открием и постигнем тази жива връзка, от която зависи всичко, ние се проваляме (казваме: _„На този човек не му върви…“_), но това не ни пречи да опитаме да я намерим в някое друго, ново дело на живота си, напротив, предполага изискването да поемем предизвикателството и да проявим инициатива. И това може да продължава докато не намерим своето, истинското дело на живота си, оживотворено от споменатия синтез и затова обречено на __успех__ — защото се оказва, че ние всъщност _за това_ сме били родени. Ние всекидневно изглежда само това правим: търсим, стремим се, _опитваме_ да постигнем тази жива връзка на време, живот и _своя аз_ в едно пълноценно, автентично и свободно единение; грижите ни „около“ времето са в тази насока, не заради нещо друго. Ето за това ценно напомняне прави Шопенхауер:
C>
	„Обикновените умове когато премислят и преценяват възможните опасности, винаги разпитват и съобразяват само какво вече се е _случвало_; издигнатите умове обаче сами размишляват какво евентуално _би могло_ да се случи и не забравят че, както твърди една испанска поговорка,

#	«каквото не се случва цяла година, става за няколко минути»

	Наистина, споменатата разлика е естествена: защото е нужен разум за да предвидиш какво може да се случи, а за да научиш какво е станало ти трябват само сетива.“
C$
	Това, което нарекохме _темп на живота_ не е нищо друго освен _„осъразмереност“_ на _живот-време-и-аз-като-личност_, той е динамиката, в която се опитваме да намерим баланс и уравновесяване на тези реалности, _пулсациите_, които са израз на хармония и умиротвореност между един аз, времето, с което този аз разполага, и живота на този аз, на тази личност, който е автентичен _човешки_ живот само ако е налице подобно равновесие. Ние не можем да оставим живота _сам на себе си_ и извън съотнесеност с времето, с което разполагаме. Ясно е защо: това е _моят_ живот, който аз трябва непрекъснато да чувствам и преживявам като _свой_, като живот на моя __аз__ и на моята __личност__, свързваща в едно тялото и душата ми. Не мога да оставя живота си извън тази непосредствена зависимост от мене самия, не мога да съм безразличен към него, затова темпът на живота ми в различните „отрязъци“ от време зависи единствено от мен самия, аз _задавам_ този темп, ускорявам го, мога ако поискам да го направя и „шеметен“, мога да го намаля или дори спра когато пожелая. Защото как да допусна да се отчуждя от собствения си живот — след като той е _само един_?! Не бива да допускам времето да стане чуждо на живота ми, а моят живот — на времето, в което __аз__, моята личност живее. Моят живот става чужд на мене самия когато пропускам решаващи и съдбоносни мигове заради неовладян темп и ритъм на времевите и жизнени _актове_, в които __„аз правя себе си“__. Нима моята всекидневна грижа не се заключава в това да _„сродявам“_, да правя _родствени_ и близки моят _живот_ и _времето_, извън което животът ми се превръща в абсурд, в празна суетност, в _нищетата_ на един „незнаещ какво иска“ и „какво представлява“ _бездеен_ и страдащ „субект“, от който обаче всъщност нищо вече не зависи?! Та нали, отказвайки се от времето и оставяйки живота си на „самотек“ или на… „автопилот“, аз съм станал — понеже съм загубил тъкмо себе си, своето аз, своята личност, _самобитността_ си — станал съм „вещ“, „обект от рода на другите обекти“, аморфна и безлична материя? Как да избягна тази опасност, как да открия моя _неповторим_, изцяло _личен_ темп на живота си?
	Всеки човек непрекъснато — в скрита, неосъзната и само понякога в явна, промислена форма — __живее__ с тези въпроси, оказвайки се въвлечен и зает с потока на времето, на всекидневието си, с „правенето“ на живота си. И ето че достигнахме до момента, в който трябва да поставим цялата проблематика за времето на една чисто _практическа_ основа.
	Най-напред трябва да си дадем сметка, че темпът на живота може да бъде _„бърз“_или _„бавен“_, „забързан“ или „забавен“ (защо казваме: __„забавление“__ и _„забава“_? нима идва от _„забавяне“_ на… времето?!), спокоен или неспокоен. Кое от тях за човека е „по-добро“ и за предпочитане?
	Ясно е, че тук общи „рецепти“ няма, че такива опити за „предписване“ на общовалиден темп на живот са изцяло неуместни и непрактични. Всеки човек _сам_, изхождайки от себе си и от нагласата си към своя живот, избира своя личен темп, „скоростта“ на осъществяването на живота си. Като че ли самият живот — освен _живеещото_ — ни провокира към един или друг темп и ние сме длъжни да приемем предизвикателството (стига да сме го усетили и разбрали, стига да сме готови и предразположени за адекватен отговор). Дали обаче съществуват все пак някакви зависимости в тази насока, с които е добре да сме наясно? Дали например не трябва да имаме непрекъснато предвид казаното в латинската сентенция:

#	„Което бързо се прави, бързо загива“

	Нещата тук не са съвсем прости и „саморазбиращи“ се — както може би изглежда — тъй като _сътвореното_ в една неуместна прибързаност наистина може да се окаже нежизнеспособно, но от друга страна тъкмо _лекотата_, с която (за да е „бързо“ не трябва и да е „мъчно“!) е направено, говори за съответното вдъхновение и ентусиазъм на неговия товорец; а те, що се отнася до _бъдещето_ на създаденото, не не могат да не повлияят в посока на засилване на жизнеността, т.е. на _дълготрайността_. Съответно _„бавно“_ правените неща обаче съвсем не са с гаранция, че _продължително_ ще действат, че задълго ще останат — защото те са израз на една __„умереност“__ в изразходването на влаганата в тях жизнена сила, което в същата степен ги прави „измъчени“, неестествени, принудително създавани, а значи и фалшиви, недълготрайни. С оглед на това нима не можем да кажем, че

#	„Най-доброто и най-лошото стават съвсем бързо“

	въпреки че тъкмо те имат и най-продължителен ефект? За да приемем подобна максима трябва да се съобразим и с това, че подобни „бързотечни“ в ставането си неща вероятно продължително са били _подготвяни_, от което пък следва, че те продължително и ще действат. В този смисъл „бързо“ и „бавно“ са съвсем условни, в тях трябва да различаваме _за какво_ точно се употребяват — дали за самата промяна на „външната форма“ на събитието или пък за етапа на неговото _назряване_ в недрата, което не е така „видимо“ и „скоростно“, но за сметка на това е многократно по-значимо (независимо че не може да привлече вниманието ни като първото поради липсата на външна _„ефектност“_). Това обаче не ни освобождава от потребността да си даваме сметка колко време отделяме на едно или друго. Защото ако някой постига _успех_ „за две седмици“ — в които успехът вече е „изпъкнал“ като такъв, станал е видим — то зад един такъв успех стоят години подготовка, лишения, безброй „временни провали“ или „неудачи“, т.е.е стои _цялата личност_ и дори _живота_ на този човек, който е станал много преди това __достоен__ за своя успех. Защото __шансът__ може да ни се „усмихне“ за миг, но шанс изобщо нямаше да има ако „зад него“ не стоеше точно _тази_ личност с _години_ усилия, които са направили възможен и дори действителен не само един, а много шансове. Това обаче не значи, че миналото определя бъдещето на човека, че то е негов господар: за да настъпи едно или друго бъдеще се искат особени способности за _„предугаждането“_ и улавянето му, които не са просто пренасяне на миналото върху бъдещето, а са независими в голяма степен от него. Когато се появи някакъв шанс, а ние сме също толкова инертни и неинициативни колкото сме били и в миналото си (когато много подобни шансове са били изпуснати или пропиляни!), то сигурно е, че и новият шанс ще бъде проигран без промяна в нас самите, т.е. без откъсване от миналото, което ни е правило „на времето“ (някога) неуспяващи, препускащи шансовете си, страдащи за това и пр. Затова _мобилността_ на човека в най-широк смисъл (включително и като независимост от собственото минало) е предпоставката да станем _различни_ — постигащи успех, инициативни, предприемчиви и т.н. — а не да си останем _„същите“_, което би ни обрекло на безсилие, на все по-сериозно затъване в миналото; по този начин се лишаваме и от възможността за _„забягване“_ в бъдещето си, където може да се очаква много повече от това, което „е било“. В този смисъл като че ли трябва да се признае безусловната истина на латинската максима, за която казват, че била кредо на император Август:

#	„Бързай бавно, но докато желанието не е минало“

	(във втората си половина тя е твърдение на Теренций). Парадоксалността на _„бавното бързане“_ (което обаче не е същото каквото е „бързото бавене“!) е израз на една умереност в проявите на жизнеността, която като че ли е гаранция за успех — защото същата тази жизненост, която _създава_, е в състояние и да _руши_. Ясно е, че _желанието_ е водещото, а то може да се „изпари“ ако дълго се готвим (или ако прекалено бавно се приготвяме) нещо да направим; но ако пък оставим голото желание (без назряването на останалите фактори, които все пак искат време) само и без подкрепа, то вероятно нищо особено няма да постигнем. Затова в много от случаите бързането съвсем не решава проблемите, то няма предполагаемата ефикасност, напротив, създава повече проблеми, отколкото решава. Макар че е прав Публилий Сир, твърдящ че
C>
	„При силното нетърпение дори и бързината изглежда бавене“
C$
	то в тази насока безспорно по-голямо право има У. Шекспир, написал:
C>
	„Ако много бързаш, ще закъснееш така, както и ако много се бавиш“
C$
	което се подкрепя и от римската сентенция:
C>
	„Който твърде много бърза, по-късно свършва“
C$
	Това, че нетърпеливостта води до „изкривено“ възприятие на „обективната продължителност“ — бързото изглежда бавно, а бавното е съвсем непоносимо — е точно така, но тази нетърпеливост и съответно _търпеливостта_ имат и други измерения, свързани с темпа на живота и с „темпераментността“ на човека. От друга страна никой не може да каже дали търпението е по-добро от нетърпеливостта и обратно — дали нетърпеливият е по-адекватен спрямо времето от търпеливия (и обратно), а също и кой по-често постига успех в делата си. Въпросът всъщност е кое от двете качества или способности на един човек изразява по-развита _чувствителност_, даваща му предимство пред онези, които като че ли са с „притъпени“ сетива спрямо времето. Всичко тук зависи от това _кой_ човек в _каква_ ситуация е попаднал, т.е. зависи от _конкретното_ — и затова тук не можем да мислим и да правим изводи без да познаваме „случая“. Затова и Шекспир твърди, че _прекаленото_ бързане и бавене еднакво водят до закъснение, което обаче не значи, че „прекалено бързащите“ (и затова _нетърпеливите)_ по-добре се разпореждат с времето си от „прекалено бавните“ (и затова истински… търпеливите!). В този смисъл ако е вярно, че _„грешките и разкаянието са спътници на бързането“_, то трябва да е вярно и обратното, а именно, че и в бавенето съвсем не сме застраховани от грешки и разкаяние — от друг характер, разбира се. Ако например прекалено бързащият ще отиде час преди тръгването на влака — и това ще му даде известно основание след това да се разкайва заради излишната си припряност — то в същото време прекалено бавещият се ще отиде на гарата… след тръгването на влака (макар и минута, но след като влакът е тръгнал) и затова също ще съжалява на друго основание; впрочем, общото между двамата е все това, че „от различни краища“ вървят към едно и също: _пилеене_ на времето си. Казано между другото, в нашия пример _умереността_ и точността тук съвсем не означават, че е най-добре да отидем на перона в мига, в който влака току-що потегля, т.е.съвсем _своевременно_ — тъй като това ще ни направи неспокойни при мисълта, че само след няколко мига сме могли също да изпуснем влака. Затова Лафонтен така мъдро ни предупреждава, пишейки така:
C>
#	„Няма защо да бързаш, тръгни навреме“
C$
	Ето защо трябва да имаме предвид, че „бързащите“ и „бавните“ като че ли еднакво не са в синхрон с времето и затова когато ни се налага да бързаме (или се улавяме, че сме твърде бавни) трябва да се опитаме да преценим на какво се дължи разминаването ни с _естествения ход_ на времето, свързан, както вече знаем, със съответствието (адекватността) на живеещия с неговия живот, със __синхронизираността__ на съзнание и живот. Казват, че _„бавните живеят дълго“_ — защото _спокойствието_ не разрушавало жизнената им сила — но точно това е свидетелство, че тяхната _инертност_, водеща до отвращение към промените, няма много да им даде в живота, от което пък следва, че един такъв дълъг живот едва ли е за завиждане. Вярно е обаче, че

#	често удобният случай се пропуска от мислене

	(Публилий Сир) и по-скоро от _нерешителността_, породена от прекалено обмисляне (което от своя страна парализира действието); ясно е обаче, че _действието_ именно трябва да се развие в рамките на _„удобния случай“_ (у нас затова казваме: _„Докато умните се наумуват, лудите се налудуват“!_). Впрочем какво означава, че е настъпил _удобен случай_ за правенето на нещо? Кой от различните случаи е тъкмо „удобен“, до какво се свежда удобството му? Все пак на _случая_ ли (макар и удобен!) трябва да разчитаме?
	В степента, в която аз наистина _правя_ живота си (изхождайки главно от _себе си_), се появяват много _случаи_, които все са _удобни_ за това или за нещо друго. _Удобството_ на един случай, неговата _„удобност“_ е в съотнесеността му с моята _готовност_ да предприема нещо, от една страна, и в неговата _„подходящност“_ за едно или друго __ефективно__ действие — от друга. Случаят е _подходящ_ точно за това действие — значи _ситуацията_, в която съм попаднал или _предизвикал_, благоприятства успешния изход. Това вече показва, че за възникването на удобни случаи се изисква моята грижа и моето _участие_ — главно __аз__ с вече предприети преди това действия съм ги направил удобни и подходящи за _ново_ действие и нова активност. Затова ако аз „стоя и чакам“ появата като че ли от небето на „удобния случай“, то едва ли някога ще го дочакам; щом обаче __сам__ „съм го довел“ в моето всекидневие, не е възможно да не го разпозная като такъв и да не се възползвам от възможностите му — които сам съм подготвял, при това предварително и по-рано. Аз съм бил _бдителен_ и в готовност съм „дебнел“ появата на дълго подготвяния удобен случай — как тогава да позволя да ми се изплъзне или да ми „избяга“?! В същото отношение към моята свобода и инициативност се намира не само _случая_ (удобен или неудобен), но и __бъдещето__ ми като цяло: аз непрекъснато _работя_ за едно или друго бъдеще, желая го, но и го подготвям, в този смисъл сам съм изцяло готов за него, то може да ме изненада, но не дотолкова, че да ме „стъписа“ (ние сме си един на друг съвсем познати!). Точно това последното обаче се случва на ония, които чакат _някакъв_ удобен случай, в който за миг да решат проблемите и бъдещето си, но в същото време не разбират _какъв_ точно би могъл да бъде той — и затова в повечето случаи гарантирано ще го пропуснат.
	Именно на такива се налага да _мислят_ и точно поради „замислеността“ (равно на… _небудност_, на инертност!) си пропускат удобния случай — и за тях другояче не може да бъде. На тези, които __предварително са живели в своето бъдеще__ и затова то им е _близко_, дори вече _тяхно_, „родно“, „скъпо“, не може да се случи подобно разминаване с удобния случай, на тях също не се налага просто да _мислят_ за бъдещето: понеже са заети с това да го _правят_, да _живеят_ с него, да _работят_ за него; щом са живели с него, то бъдещето _вече е в тях_, то не е нещо извън тях, за което трябва да се _мисли_ (ние най-вече мислим за неща, _външни_ по отношение на нас самите). Затова идеалният случай е този да мислиш и _чувстваш_ само за себе си, за онова, което __искаш да бъдеш__, такова мислене и такова чувство няма да те отведе извън теб самия, а ще те концентрира върху най-важното. Накратко казано,

#	„Подходящият случай нищо не струва ако ние самите сме неподходящи за него“

	(ако ми е позволено да префразирам китайската мъдрост, твърдяща че _„Подходящото средство в ръцете на {s}неподходящ{/s} човек е съвсем неподходящо“_).
	Все пак в някой момент идва времето, в което обикновено казваме _„Сега или никога!“_. Щом сме казали или само сме усетили това, то _удобният случай_ е налице и от нас се иска да действаме — за да не съжаляваме след това. Но тук вече да не се действа е невъзможно: нали много преди това сме работили за появата му и ние самите сме го „извадили“ на белия свят? Точно в такива случаи се преуспява, а всичко останало е… извор на ония „неудобства“ в нашето всекидневие, с които съвсем не бива да се примиряваме.

>	Част IV: Времето пред мен

>>	17. „Забягване“ в неизвестното

	__17.1. „Най-близкото често е непостижимо далече“. 17.2. Всяка неизвестност плаши. 17.3. Неясното буди по-голямо доверие. 17.4. „С всеки може да се случи онова, което може да се случи с някой“. 17.5. „Да уловим удобния случай на деня, приятели!“ 17.6. Животът на нерешителния, неинициативен човек. 17.7. „Прехвърляне на мост към бъдещето“. 17.8. „Забягващата напред решимост“. 17.9. Занимаваме се с това, което е, но с оглед на това, което ще бъде. 17.10. Проектът не е „план“ на бъдещето. 17.11. Различието между „план“ и „проект“. 17.12. „Всеки човек тежи на мястото си“. 17.13. Всяко фалшиво развитие обезчовечава човека. 17.14. Вътрешната проецивна способност на душата. 17.15. Субстанциалната мощ на дълбоко субективното. 17.16. Яснота относно себе си. 17.17. Пунктуалността, постигана с лекота. 17.18. Ритмично и свободно пулсиращото време. 17.19. Сърцето ли отмерва времевия ход? 17.20. Смелостта „да се нагърбиш с истината на своето съществуване“ 17.21. Часовникът — „този тайнствен, никога неразбран знак“.__
	Преследвайки времето, ние всъщност вървим решително към бъдещето си; нерешителността следователно е породена от онова „оставяне“ на времето, което свободният човек не допуска: не времето трябва да ни гони, ние сме преследващите го. Преследвачът на времето върви към едно бъдеще, което е неизвестно за него, но все пак не трябва да е изцяло неочаквано — нали то е _негово_ бъдеще! Защо обаче се оказва, че

#	„Най-близкото често е непостижимо далече“

	(Гьоте)? Как става така, че очаквайки нещо с голяма сигурност, понякога то „не идва“, а вместо него се случват съвсем неочаквани или дори неподозирани неща и събития. Вярно е, че ние непрекъснато се опитваме да _предизвикваме_ събитията „в своя полза“ и да _отклоняваме_ ония, които са в наша вреда — но защо много често това не ни се удава, защо често (или по-рядко) ни сполетява точно обратното? Дали животът на човека се поддава на _„програмиране“_? — този въпрос особено интересува нашия съвременник от ерата на компютърни технологии. Какъв би бил нашият живот ако по някакъв начин го лишим от _чудното, чудесното_, от онова, което предизвиква нашето учудване, нашият възторг и ентусиазъм? Нашият ХХ век заложи на __„рационално подредения живот“__, опита се да превърне живота в „аритметика“, положи усилия да го натика в рамката на _разсъдъчната „плановост“_ — и какво постигна с това? Прехвърлянето на здрав мост към бъдещето, _насилственото_ „довеждане“ на бъдещето в настоящето, „сливането“ на бъдеще и ностояще „по план“ и по разсъдъчни съображения (и за „всички нас“ без никакво изключение!) доведе до _разпадане_, до подкопаване на __устоите на живота__ — защо е така? Имаме ли право да бъдем абсолютно уверени в своето бъдеще — в което да няма нищо _„стряскащо“_ ни, а значи е _„напълно желано“_ и _подготвено_ от нас самите, можем ли да постигнем това? Въпросите тук нямат край, те могат да растат в „геометрична прогресия“ — как и защо става така?
	Ще започнем с прости неща, към своята изкуствена „усложненост“ не трябва да имаме особено доверие. Безспорен факт е, че

#	всяка неизвестност плаши

	(У.Скот). Това е естествена човешка реакция пред бъдещето, свързвано най-вече с неизвестното. От друга страна обаче _„поради някаква страст на човешката душа_

#	неясното буди по-голямо доверие“

	(Тацит). По този начин човек е _пленен_ от бъдещето си тъкмо защото то е неясно и неизвестно, изглежда затова бъдещето така _страстно_ ни привлича. Наистина какво би представлявало едно бъдеще за човека ако то е „изцяло“ _ясно, познато, еднакво_ с вече преживяното и отминалото, ако то е бъдеще, в което _„всичко се знае“_ и затова _„нищо ново не може да се появи под слънцето“_? Нашите очаквания към бъдещето и „от него“ въпреки всичко са съвсем повърхностни и елементарни, те с нищо не могат да ни заинтригуват, _интересното_ е в онова бъдеще, което е _„неведомо“_, непознато. Такива максими като например:
C>
#	„С всеки може да се случи онова, което може да се случи с някой“
C$
	(Публилий Сир) или _„Върховете се постигат {s}постепенно{/s}“_ (латинска сентенция) ние посрещаме с хладно безразличие — защото предчувстваме, че тяхната истина с нищо не може да ни помогне. Ние стоим пред бъдещето си и сме (въпреки всичко) очаровани от неговата неизвестност, тя по някакъв начин _„опиянява“_ и поражда оня импулс, който магнетично ни притегля към него — и така към _самите себе си_. Дори и _този_ ден предполага в себе си неизвестност, която увеличава желанието ми да живея. В този смисъл е съвсем разбираем призивът на Хораций:
C>
#	„Да уловим удобния случай на деня, приятели!“
C$
	и този _трепет пред неизвестното_ ни кара да се държим здраво за живота. Скучни и мъчителни са дните, в които всичко случващо се предварително добре се знае, дори това да е щастието и наслаждението; те скоро омръзват, а също се оказват несъвместими по никому неясни причини с __патоса на съществуването__, който дължим (пак неясно защо!) на _неизвестното_ — изпълващо ни с трепет и вдъхновение. Нека да се опитаме да се вглъбим в така очертания екзистенциален проблем.
	Първото, за което сме длъжни да си дадем сметка, е __решимостта__, „забягващата напред“, в неговото _да бъде_, решимост на свободния човек. В дадените по-рано примери се видя съдбоносната значимост на актуалната, във всеки миг реализираща се решителност, която всъщност ни движи напред — към собственото бъдеще. С това решимостта ни привързва към времето, към неговата извираща от дълбините на субекта ритмичност и динамика. Ако сме _нерешителни_, ние във всеки момент пропускаме _шанса_ си да „скочим“ в потока на времето и така се оказваме… „изхвърлени на брега“, изолирани от дълбинния живот на своята субективност, така вкарваме движението й в лабиринт или в „омагьосани кръгове“, от които излизане няма. Нерешителният човек не умее да _синхронизира_ своя автентичен __аз__ с неговата времева проекция (наричана от нас „поток на времето“): _„самите ние, доколкото живеем, сме времето“_. Следователно нерешителността е израз на неспособност да се открива _живата връзка_ на живот и време, тя поставя човека извън живота и го обрича на някакво скучно __безвремие__. Това е така, защото нима може да се нарече _живот_ съществуването в постоянната „прегръдка“ на една самоизмъчваща се нерешителност, която отдава всеки миг на _нищото_, за която всеки миг с всичките му възможности, шансове, перспективи заради нея се оказва едно празно, кухо нещо? _Коренът_ на всяка нерешителност е фаталната неспособност да се улови и овладее живота на своята субективност и оттук — __пулса на времето__, в който (и в което) _този_ живот достига до самия себе си. Нерешителността превръща

#	живота на нерешителния, неинициативен човек

	в никога неудовлетворено желание за живот, но не в живот, с който _„аз сега и тук разполагам“_, от който непрекъснато се възползвам, който __„наистина и просто живея“__. Нерешителността ни изолира от нашето бъдеще, тя е неспособна да улавя и настоящето, тя се оказва пленена от собствената си инертност и от миналото си, тя е неспособна също „да се ползва“ от поредицата от предлагащи ни се, но _пропускани_ тъкмо поради нерешителност мигове. Тази _злокобна_ нерешителност в своята крайност вещае __тотален провал__ на личността, тъй като съдържа в себе си отказ от _„проектиране“_ на __себе си в своите възможности__, на своето бъдеще и на живота си. Другояче казано, в степента, в която сме станали нерешителни, в същата степен не ни се удава да сътворяваме проекта на бъдещия си живот, т.е. в същата степен сме се _отказали_ от живот и от бъдеще. Нека да се опрем на Бергсон, търсейки разбиране относно _човешкото_ отношение към миналото, настоящето и бъдещето. Тук е „нещото“, от което трябва да изходим при изявяването на т. нар. _„проектиране“_:
C>
	„Съзнанието означава преди всичко памет. Паметта може и да не притежава широта, може да обхваща само мъничка част от миналото, може да задържа само току-що станалото, но тя е налице; в противен случай няма и съзнание. Съзнание, което не е запазило нищо от миналото си, което непрестанно би забравяло самото себе си, би умирало и би се възраждало отново всеки миг: как по друг начин да определим несъзнанието? …Следователно всяко съзнание е паметсъхраняване и натрупване на миналото в настоящето.
	Но всяко съзнание е и _изпреварване_ на бъдещето. Проследете направлението на вашия дух в който и да е момент: ще откриете, че той се занимава с това, което е, но най-вече с оглед на това, което _ще бъде_. Вниманието е очакване и не съществува съзнание без определено внимание към живота. Бъдещето е там, то ни зове или, по-скоро, ни привлича към себе си: това неспирно притегляне, което ни кара да напредваме по пътя на времето е причината, поради която непрестанно сме в действие. Всяко действие е завоюване на част от бъдещето.
	Следователно първата функция на съзнанието е да задържи отминалото, да изпревари настоящето. Ако настоящето се свеждаше до математически момент, то не би съществувало за съзнанието. Този момент е само една чисто теоретична граница, разделяща миналото от бъдещето; той може да бъде разбран, ако се наложи, но никога не е бил долавян; когато вярваме, че го улавяме, той вече е далеч от нас. Това, което в действителност възприемаме, е известна плътност на траенето, състояща се от две части: _непосредственото_ ни минало и _близкото_ ни бъдеще. На това минало сме опряни, към това бъдеще — устремени; за едно съзнателно същество е присъщо да се опира и устремява по този начин. Прочее нека да отбележим, ако желаете, че съзнанието е връзка между отминалото и предстоящото, мост, прехвърлен между миналото и бъдещето…“
C$
	Този изключително ясен и лаконичен анализ поставя „всяко нещо на неговото място“ и затова е добра основа за задълбочаване в трудната материя, свеждаща се до _разбиране_ на това

#	„прехвърляне на мост към бъдещето“

	за което говори Бергсон. Как става така, че всеки от нас е в състояние _„да се пренася в бъдещето“_ и единствено по този начин да го _изпреварва_?
	Само човекът е в състояние да създава __проект__ за нещо, което в момента __не е__, но въпреки това (и благодарение на съответни действия) __може__, __трябва__ и в края на краищата __ще бъде__ в един следващ и близък (или по-отдалечен) във времето момент. Всичко останало извън човека се задоволява с това, __което е__, и не може да „надскочи“ рамката на _заложената_ му същност, предопределяща съществуването му. За човека обаче _такова_ съществуване е __провал__ именно на _човека_ у него, то е добиване на превес на _„вещното“ и безличното_, което няма съзнание и в още по-голяма степен дори и _чувство за себе си_. Човекът не може да се затвори в кръга на прословутото __„което е“__ и така да се изолира от своето __„да бъде“__, ако това обаче стане, то провалът на такъв човек (именно като _човек_!) вече е наближил. Всеки един от нас на почвата на своята свобода е изцяло _отговорен_ за себе си: тази отговорност се ражда в __акта__, в който човек поема в свои ръце _бъдещето_ си. Това става на основата на създаването и движението към своя _проект_, на проекта за _моето_ __„да бъде“__, с което съм _ангажиран_ така, че то _наистина_ ще бъде, ще стане мое бъдеще. Ако вътре в мен самия „не се получава“ _раждането_ на проект за __предстоящото__ (за „бъдещото“, за това, което „ще бъде“, за това _какъв аз ще бъда в него_, при това сега, в този ден, месец и т.н.), то оттук възниква _пълно объркване пред бъдещето_, което предизвиква непрекъснато възобновяваща се нерешителност или апатия. Решителният, изпълненият с решимост спрямо бъдещето си човек прекрачва уверено напред в битието си защото това „бъдеще“ или „ще-бъде“ вече е _живо_ под формата на __жизнен проект__ в дълбините на неговата субективност и душа. На него му остава само, приближавайки се още по-плътно към своята „себестност“ — съществуваща _засега_ и все още само като проект — във всеки момент да й придава __реалност__, да я превръща от възможност в действителност чрез _действието_, да _става_ това, което _иска_ да бъде, да постига автентичното битие на свободния човек. Проектът касае нещо _„съществуващо в бъдещето“_, но и нещо, съществуващо _вътре в нас самите_, в нашата __субективност__ — откъдето, впрочем това бъдеще _извира_ — и оттук чрез

#	„забягващата напред решимост“

	на автентично съществуващия човек получава и придобива битието, __сбъдването__ си; по този начин човек _потвърждава_ и собственото си битие. Затова съвсем не е случайно това, че думата _битие_ има същия корен както и думата _бъдеще, битие (бытие_ в стария славянски израз) идва от _„быть“_, от _да бъда, „бъда“_, докато в _бъдеще_ този корен е очевиден. Но човешкото _бъде-ще_ и __битието__ на този човек еднакво не могат да се появят без _предварителния_ проект в душата и съзнанието именно на онова, което _ще бъде_, което ще се _сбъдне_, което има бъдещето, гарантирано му да _стане_, на което в този смисъл е _съдено_ да стане битие. Проектът, или _„онова, което съм отсъдил да стане битие“_, органично влиза в моята съдба, аз _грижовно_ пораждам и „отглеждам“ своя __автентичен проект__, проекта както на отделните „времеви отрязъци“ на идващото към мен бъдеще, така и на _живота_ ми изобщо и като цяло. Всъщност като човек аз не съм нищо друго освен _реалност от проекти_, по естествен път зараждащи се в моята субективност и душа, откъдето се направлява в еднаква степен бъдещето, битието и съдбата ми. Така се постига и _власт над времето_, времето, което съвпада с мен самия — доколкото живея аз съм времето, не нещо друго…
	И така, на основата на изказването на Бергсон, подкрепено от по-горния анализ, можем да изведем като принцип:

#	занимаваме се с това, което е, но с оглед на това, което ще бъде

	Следователно по някакъв начин аз се „изнасям“ и откъсвам от настоящето заради бъдещето: защото „което е“ не може да ме задоволи, аз прибавям към него и „което ще бъде“ и едва така постигам _целостта_ на битието си, разширяващата се към бъдещето __жизнена цялост__, без която животът ми може да се свие до една точка и в крайна сметка да изчезне, а аз самият не мога да бъда тогава _човек_. Понеже не искам това да ми се случи, _аз сам_ се принуждавам да живея и с бъдещето си _преди то още да е станало настояще_, и само така го правя _свое_, то вече ми е интимно близко, аз мога да разчитам на него. Това не бива да бъде забравяно, то, струва ми се, е част от едно пълноценно разбиране. Но — и това трябва да се помни —

#	проектът не е „план“ на бъдещето

	не е разсъдъчно и мисловно създадена _схема_, в която по „рационален път“ единствено се гони преследването на някакви _цели_. Проектът е, както казах, __жизнена цялост__, екзистенциална _тоталност_, в съществуването на която участва ненакърнената от нищо и пълна _субективност_ на човека, „изливаща“ се под формата на проект за _бъдещето_ в актуалното битие на конкретния човек, изхождащ единствено от себе си. Планът е _безжизнен_, ощетен, изкуствен, „примислен“ и непълноценен проект, който точно поради това не засяга и не може да засегне фундаменталните основания на екзистенцията, на съществуването на човека — човекът, който „между другото“ е решил и да си направи някакъв план, да измисли определен _„график на времето“_ или дори „жизнена програма“. Нашата субективност и душа __ражда__ смислени и пълноценни проекти само когато __живее__ истински, естествен и автентичен живот, когато _влага_ себе си в тях без никакъв остатък и „излишък“, когато нейното „да бъде“ с нищо не е ощетено или накърнено. Планът е създание само на една част от нашата душа — разсъдъка, ума, мисълта — но на тази душевна сила (въпреки всичките й достойнства) навеки е отказано да обхване __пълнотата__ на живота и битието. Това е така, защото тя се опитва да _игнорира_ всички останали душевни сили, да ги „приспи“ и така да наложи своята едностранчивост, своята непълна и в този смисъл изкуствена активност. Онова, което с основание може да се нарече _проект_, възниква на почвата на _цялата душа_ и субективност, в него участваме __ние самите__ като цялост от сили и активности, __аз самият__ като ресурс и потенциал, като „резервоар“ от възможности, реалии и перспективи. Но нека да покажа конкретно

#	различието между проект и план

	което е основно; това че в нашият език употребяваме и двете думи (понякога и съвсем безразборно!) е твърде показателно.
	Да речем, че един човек е решил да стане „учен“ и „образован“, съзнавайки възможните предимства от придобиването на такова качество и правейки си сметка, че един ден ще може да превърне образоваността си — явяваща се добра и дългосрочна инвестиция! — в… много пари и безчет други „благини“. Този човек си прави добре _промислен план_ и дори график на бъдещето, в който са предвидени всички детайли, изобщо всички фактори за успех, с изключение на един: __той самият__, _себе си._ С други думи такъв човек забравя „да включи в сметките си“ това дали той самият има ресурса, вътрешния потенциал да бъде образован и учен, дали е налице _призванието_ да бъде такъв, дали е _роден_ точно за това. _„Предопределеността“_ е тъкмо в това, тя се основава на __истината__ за това какво съм _аз самият_, от което пък зависи _какво аз ще бъда_, мога да бъда и затова ще стана, не мога да не постигна в своето бъдеще. Всеки човек може да иска _всичко_ (и то непременно _„най-доброто“_!) за себе си, но това не значи, че може да стане _всичко_ (просто защото го е поискал). Вярно е, че „нормалното“ е да искаш само това, което _можеш_, за което си призван, за което имаш дарби и заложби, но има една категория хора, които искат тъкмо това, което _съвсем не могат_, за което нямат _дадеността_, т.е. те правят всичко, за да заемат не своето, а някое чуждо, непринадлежащо им място в живота. Тази, впрочем, е една от субективните предпоставки за появата на _комунизма_: него го желаят точно тези, които са _ощетени_ и по начало са слаби, което пък ги кара да се „борят“ да седнат на чуждо място, да ограбят „богатите“ (независимо какво е _богатството_ и превъзходството на последните!), да вземат властта, за която нямат никакво право и т.н. Следователно, игнорирайки своята предопределеност, не включвайки я в сметките си — а тъкмо тя прави един проект жизнен и постижим, т.е. е проект в истинския смисъл — „нашият“ човек _сам осъжда себе си_ на едно въпреки всичко жалко бъдеще и в крайна сметка на своя _провал_. Такъв дори и да стане „учен“, то това ще бъде неговата трагедия, той ще бъде некадърен учен защото не е роден за такова бъдеще. (Такъв може би щеще да бъде щастлив ако беше останал верен на автентичното си бъдеще на, да кажем, един бакалин, месар или нещо друго и беше станал такъв, а не нещо коренно разминаващо се със същината му. Спомнете си филма на Т.Колев „Двойникът“, където се разказва подобна история.) Виждаме, че неговият чисто _разсъдъчен план_ го отвежда извън автентичното съществуване, което му е отредено, което отговаря на неговия душевен ресурс, той постига едно бъдеще, което не е _неговото_ и точно поради това страда. (Във филма, за който стана дума, месарят, заел случайно мястото на учения си братовчед, си остана „учен“ и беше приет възторжено от комуналната „научна“ общност, съставена все от посредствености, което ясно показва, че в несвободното общество — комунизмът — просперират само онези, които не са си на мястото, които с наглост са заели нечие чуждо място; истинският учен беше прогонен като _излишен_, като внасящ дискомфорт в обществото на некадърниците.) Неговият план го е отклонил от собственото, отреденото му бъдеще, такъв човек живее — ако е поставен в нормално общество — в страшен дисонанс със самия себе си (макар че не иска да го признае и пред себе си!). Ясно е че _„искащият да стане човек“_ не в своята перспектива не е наясно със себе си и с естеството на самия живот, неговите планове затова се разминават с него самия и го водят към бъдеще, при което той се чувства _„обиден на живота“_, фалшив, неразбран и пр. — дори и да е постигнал целта си да има много пари например. Чрез своеобразното _„изкуствено оплождане“_ се е родил още един _псевдоучен_, каквито в изобилие можеш да намериш във всеки факултет, във всеки институт. А ако и това не е станало от него, той, разбира се, ще се запише в най-близкия клуб на комунисти, и като такъв ще се стреми поне да пречи и на другите да живеят. (Но най-често е и двете едновременно — и комунист, и псевдоучен, или комунист и някоя друга подобна извратеност!). Псевдоученият може да бъде разпознат по това, че се лута из коридорите за да показва „особата“ си и да обира погледите, той непрекъснато бездейства, но за сметка на това злобее, интригантства, пречи на истинските учени; показателно е, че той обикновено странства със своята огромна чанта, а изражението на лицето му е твърде страдалческо поради извънредна, направо непоносима _„ученост“_, която той се грижи да демонстрира непрекъснато. Ако ви се случи да разговаряте с такова _„създание по план“_, то непременно ще установите, че разговаряте не с учен, отдаден на знанието и истината, а просто с един „влязъл в кожата“ на учен… бакалин, или кръчмар, овчар и пр.: същинското назначение и същност прозират зад безкрайно фалшивото външно лустро, те не могат да се скрият (нямам нищо против бакалите и овчарите, неприятни ми са само онези от тях, които са изневерили на своето предназначение и така са заели едно непринадлежащо им място). В същото време роденият да бъде учен или просто образован с лекота носи своята ученост и при това е запазил _човешкия_ си облик, _естествените_ човешки отношения с другите и със света, тук и дума не може да става за описаната вече природна аномалия на псевдоучеността. Следователно __„всеки човек тежи на мястото си“__.
	Това е много по-вярно за човека, отколкото за „камъка“, за който е казано; автентичното място, което заемаме в живота, е отредено от нашата „тежест“ — и тогава какво ще стане ако сме твърде „леки“? Затова тук може да се изведе общ критерий за това доколко „тежим“ на мястото, което сме заели: ако сме запазили своята човечност и тя не се е оказала потисната и извратена, то ние сме точно на мястото си, в противен случай това място не е за нас, то не е наше. За това свидетелствува факта, че под напора на „прекалено тежко бреме“ (защото никой не иска да заеме място, което е за „по-леки“ от него!) човечността ни се е сгромолясала, от нея са останали жалки останки, нашата жизнена непълноценност е довела до това да загубим човешкия, естествения, _жизнеспособния_ си облик. В този случай ако разговаряме с който и да е (банкер, политик, академичен учен, някакво друго „величие“ и пр.), то ние във всеки момент трябва да виждаме и чувстваме _човека_, неговата _цялост_ и пълнота именно като човек. Ако обаче пред нас е _само_ един банкер, политик и пр., и _нищо_ повече от това, то пред нас се намира един „по план“ и затова случайно появил се като такъв _„измислен човек“_, който неизбежно страда — и затова само това прави _да крие_ страданието си, разминаването със себе си и със своето назначение, поради което като компенсация е загубил и _човечността_ си. Разбира се, под _човечност_ всички разбират _естественост, жизненост_, „неизвратеност“, _здрава_, неболезнена емоционалност, пълнота на проявите, живи, енергични действия и движения на тялото („нескованост“), чисто, неизмъчвано от комплекси и скривани страдания изражение на лицето, открит поглед, _искрени_ очи и т.н. Затова ако се живее и навлиза в бъдещето по дълбоко __субективен__ и естествено _раждащ се_ __проект__ (в който влагаме тъкмо _себе си_, своята цялост) — а не по програма или по план — то това означава да вървим _право_ към самите себе си, при това с настроение и вдъхновение; противното е „разминаване“ със себе си и затова е самоизмъчване, потайна мъка от живота и битието. Затова трябва да знаем, че

#	всяко фалшиво развитие обезчовечава човека

	извежда го някъде далеч от него самия — там, където той вече не прилича на себе си, т.е. завежда го в пустинята на празната суетност, на безжизненото, лишеното от _живец_ и _патос_ съществуване, в лабиринта на болните капризи, на непризнаващото самото себе си страдание, което непрекъснато _изражда_ човека и го превръща в края на краищата в жалък дегенерат (т.н. _„парвенюта“_ в нашенската политика са ярък пример за това!). Опитвайки се да открием своя __жизнен проект__ и като влагаме всичко от себе си в него, ние се предпазваме от възможността да ни постигне такава нежелана участ.
	И така, темпът на живота ни всъщност е израз на

#	вътрешната проецивна способност на душата

	която с лекота ражда и осъществява жизнени проекти за _бъдещето на човека_, за това, което той _може_ и _трябва_ да бъде — и затова го иска с цялото си същество, съвсем _съкровено_. (Докато когато нещо се иска само с една „част“ на душата — ума, разсъдъка, претенциозното чувство и пр. — то това не е и не може да бъде _съкровено желание_, то е просто каприз, нямащ бъдеще, нямащ сбъдване.) И ако това е така, ако човекът с цялата си душа желае и се стреми към нещо в един пълноценен проект на живота си, то на този свят няма сила, която да може да противостои и да спре _реализацията_ на дълбоко потребното, на екзистенциално _необходимото_ в неговото естествено и непринудено, основаващо се на _свободата_ развитие. Всяко външно противодействие не засяга и не може да засегне

#	субстанциалната мощ на дълбоко субективното

	на истински значимото за _този_ субект, което _непреодолимо_ __извира__ от неговите недра. Затова всяка външна сила, насочена против осъществяването на проекта на __„живата себестност“__ на един човек, активира и задвижва — без да си даваме сметка за това — огромния енергиен ресурс на неговата _всеотдайна субективност_, която самоотвержено отстоява самата себе си, своя живот и съдба, своето бъдеще и битие. Външното вмешателство — което така или иначе идва от страна на _социума_ — няма тази всеотдайна ангажираност, поради което неизбежно отстъпва и се примирява, оставайки в пределите на своята безсилна озлобеност. Но това съвсем не значи, че нищо външно не може да ни помогне или да ни съдейства; ние обаче трябва да го принудим да служи на нашите проекти, да го използваме според своите цели — разчитайки в главното единствено на себе си.
	Но да вървим по-нататък. Индивидът, за да постигне себе си, своята неповторима индивидуалност, най-напред трябва да е _наясно_ със __себе си__, да се е отказал от _илюзиите_, които го отклоняват по пътища, водещи далече и встрани от _дълбоката вътрешност_ на __него самия__, от __сърцевината__ му — там, където извира животът и бъдещето му.

#	Яснотата относно себе си

	основаваща се на _самопознание_ и __себеразбиране__ — е условието, благодарение на което възниква ритмичен и естествен темп на живота. Един такъв хармонизиран, вътрешно балансиран и естествен темп на живота съвсем не ни притеснява, че трябва да бързаме занякъде, че винаги „изоставаме“, че „времето ми убягва“, че „изпускам своя час“, че „вече е късно“ и пр. Нормалното е — ако _владеем_ темпа на своя живот — във всеки момент да чувстваме

#	пунктуалността, постигана с лекота

	т.е. _точността_ спрямо времето, изпълваща ни с въодушевление и вдъхновение. (Но, разбира се, това не е онази самоизмъчваща се _педантичност_, която безсмислено разхищава времето ни.) В такъв случай извиращата от собствените ни дълбини и „кипяща“ динамика на времето не може да ни бъде чужда, независимо от нас осъществяваща се, напротив, постига се пълна уравновесеност между човек и време — между човека, _разбиращ_ себе си и времето, което го _разбира_, което е благосклонно към неговия живот и съдба, времето, което изцяло разкрива предимствата си пред него. Затова измъчващите се от _„бързане“_, вечно забързаните хора (които, външно погледнато, се представят като упорити преследвачи на времето, точно затова непременно постигащи успех) всъщност са отчуждени от времето си хора, те по този начин се _издават_, че не разполагат с времето си, а то се е превърнало във външна сила, която ги тормози и тероризира, непрекъснато ги притеснява и ограничава, прави ги несвободни. Бързащият човек съществува неавтентично: _„неавтентичното съществуване е такъв модус на съществуване, в който човекът загубва фундаменталното съзнание за него, като {s}бяга{/s} от проблемите му или се стреми да ги забрави“_ (М. Хайдегер). __Бягането__ от (или: след) проблемите на съществуването, прибързаното, вечно забързано съществуване на модерния човек е израз на _загубването_ на вътрешното, органично единение с времето, което пък е признак на автентично съществуващия човек, на чувството и съзнанието му за свобода и живот. Онзи, който съществува автентично, всъщност съществува в __мир__ с времето, сиреч със __самия себе си__ — тази е кратката формула, към която досега се стремяхме. „Заетият“ с бързането си човек е забравил за _живото съществуване_ в единство с

#	ритмично и свободно пулсиращото време

	и на негово място е поставил своята ограниченост, своята отдаденост на _„бързането“_, на паническата и спешна забързаност, която с нищо друго не се съобразява и затова се е превърнала в _„инструмент, който винаги ни е под ръка“_. Паниката, обсебила такъв човек, паническото съществуване, което той си е избрал (до което, по-точно казано, „се е свлякъл“!), означава загуба на

#	смелостта „да се нагърбиш с истината на своето съществуване“

	и да _„осъзнаеш неговия {s}факт{/s}“_ (Хайдегер). Подобно съществуване също е израз и на _малодушие_, което вместо с времето се опитва само да разполага със своето… „бързане“, със своята абсурдна забързаност. Какво толкова __„гонят“__ забързаните около нас сериозни хора? Дали тяхното съществуване е _всеотдайна ангажираност_ с битието и живота? Трябва ли да им завиждаме? Нужно ли е да искаме да сме като тях? Това __„далече“__, където ще ги изведе тяхното бързане, не е ли всъщност __„далече от тях самите“__? Бързането не е ли едно своеобразно __бягство__ от самите себе си и от живота, от _живия живот_, който не признава, вероятно, такава измъчена и болезнена забързаност? Нима часовниците, които в бързането си поглеждаме за миг, за да ускорим още повече крачката си, не издават отчуждеността ни от времето, което не е другаде, а _вътре в нас_ — времето, от което не можем да се скрием като го „локализираме“ в… часовник на ръката си? Както отбелязва още Освалд Шпенглер в „Залезът на Запада“ (писан в първото десетилетие на ХХ век!) от момента, в който се появява джобният, а след това и ръчният часовник, е започнало онова отчуждено от времето съществуване на _модерния човек_, в което са били забравени __„субстанциалните извори на времето“__. От този момент времето е било откъснато от неговите дълбини (_дълбините на субекта_) и е било локализирано в „гротеската на джобния часовник“, който постоянно придружава отделния човек; но точно затова този човек да не живее в __синхрон__ с истинското, с екзистенциалното и живо време. Парадоксално е (за ума, иначе е съвсем разбираемо!), че слагайки си най-напред джобен часовник — и с това като че ли иска да покаже, че… _„времето му е в джоба“_! — модерният човек от този момент е започнал да _бърза_, да _закъснява_ и пр.; в предишните времена „тези неща“ не са били така _критично „изострени“_, а хората за сметка на това са живели в непосредствено единение с времето, намиращо се не в часовника, а в _тях самите_. Цени ли всъщност времето _забързаният човек_, какво точно цени този човек на _„динамичните модерни времена“_, към какво точно той така бърза — след като всичко __ценно__ така или иначе носим _в себе си, „със“ себе си_?
	Ясно е, че всеки човек _сам_ определя темпа на своя живот, тук всичко е неповторимо и индивидуално; затова казаното по тази тема като че ли е „достатъчно“. Останалото зависи от всеки един от нас поотделно и то решава успеха в _преследването на времето_ — а понякога подготвя и нашия провал в тази най-значима насока на съществуването. Ще си позволя да приведа в заключение две мисли, които по мое мнение се намират в тясна връзка с казаното. Едната принадлежи на Достоевски и е написана през 70-те години на ХIХ век, а другата е изречена от Албер Камю и принадлежи, така да се каже, към нашата _съвременност._ Струва ми се, че в тях е казано всичко:
C>
	„Без ясната представа _за какво живее_ човек не би се съгласил да живее и по-скоро би се самоунищожил, отколкото да остане на земята.“
C$
	Това твърди Достоевски във времето, в което джобните часовници не са били кой знае колко разпространени.
C>
	„Сега, напротив, изглежда, че може да се живее по-леко и по-добре, ако животът се окаже _изпразнен откъм смисъл_.“
C$
	— добавя Камю в средата на ХХ век, когато вече съществува цяла мощна индустрия за производство на часовници, когато ръчният часовник „краси“ ръката практически на всеки. Дали съществува връзка между __смисъл__ на живота и _време_ едва ли някой се съмнява. Нещо повече, тъкмо _смисълът_ на живота е в пряка зависимост от времето. Но дали

#	часовникът — „този тайнствен, никога неразбран знак“

	(Шпенглер), привързвайки ни към едно _друго_, извън нас съществуващо и затова __безлично__ време, не е причина за това, че ние, модерните хора, _загубихме_ и _забравихме_ __смисъла__?

>>	18. Безвъзвратността като вина

	__18.1. „Аз съм буден“ — какво означава това? 18.2. Коренът на думата „буден“ 18.3. Будно съществуващият. 18.4. Будността е в това: да предизвикваш и твориш бъдещето си. 18.5. Миналото произтича в известен смисъл от бъдещето. 18.6. „Да бъда или да не бъда“. 18.7. Объркване пред бъдещето. 18. 8. Сбъдване на бъдещето, което заслужаваме. 18.9. „От всекиго, комуто много е дадено, много и ще се иска“. 18.10. „Ако младостта знаеше, ако старостта можеше“. 18.11. Сладкото време на младостта. 18.12. Духът на младостта понякога владее и „не-младите“. 18.13. Живата младост и патоса на живота. 18.14. „Прави каквото искаш, но за своя сметка“. 18.15. Преживяното не може да се върне.__
	Опитвайки се да навлезем в екзистенциалния смисъл на феномена време — или в онова, което е времето за _живота_ — ние непреодолимо достигнахме до темата за __вината__. Човешката субективност се свежда до разполагането с два безценни ресурса: време и свобода. Свободата — чувството и съзнанието за сувереност и самобитност на избора, чрез който _„аз съм това, което искам да бъда“_ — се преживява във формата на времето, а то от своя страна е най-дълбокият израз на вътрешния живот на __субективността__. Свобода и време не могат да бъдат представяни отделно едно от друго, независими и паралелно осъществяващи се, а само в _органично_, неразделно единение и цялост. Това, че _ставащото_ в живота на човека _става_ еднократно, неповторимо и безвъзвратно, т.е. разгръща се във формата на неумолимата __времевост__, на една непрестанно движеща се времева реалност (която при това е оставена _„на самата себе си“_ като свободна, като живот и битие на свободния човек) и _история_ (при това история не толкова на _миналото_, а най-вече на _бъдещето_ на човека, което по принцип е изцяло в неговата власт), та всичкото това неизбежно и непрекъснато поражда __вина__, докосва и навлиза дълбоко в __съвестта__, прави ни __отговорни__ в пълна степен за ставащото и едва така „придава“ _съдбовността_, фаталната значимост и ценност на битието за свободния човек. Накратко казано, щом времето е _във_ нас, щом _„аз самият“_ съм времето според това доколко и как живея — а същото може да се каже и за свободата: _„аз съм свобода“, „аз съм свободен“_ — то значи нищо извън мен не може да бъде винено за това, което ми се случва; аз самият съм длъжен и трябва непрекъснато да съм готов да поема _цялата_ вина. Това е ясно, но нека да тръгнем по друг път и да видим докъде ще ни изведе.
	През деня ние сме _будни_, а през нощта се „възстановяваме“ чрез _сън_, през нощта просто _спим_, отказали сме се от _будното_ съществуване, „уморили“ сме се от него.

#	„Аз съм буден“ — какво означава това?

	Как следва да разбираме своята __будност__? Сутрин, съ{e}буждайки{/e} се, най-напред установявам своята съдбоносна обвързаност с времето; това съ-{e}буждане{/e}, началото на моята _будност_, която ме обвързва с времето за целия ден, какво означава то? През нощта, спейки, аз съм „забравил“ за времето, но в първата секунда на моята будност, още с отварянето на очите, времето _„идва“_ и не ме оставя през целия ден, до късната вечер — когато „склопвам“ очи и така губя _будността_ си, преминавам в блаженството на съня и се оттървавам (за „известно време“!) от… безжалостното време. Това е така, но сигурно ли е, че през деня аз _наистина_ съм буден, какво означава всъщност и наистина моята _будност?_ Как да различа _будното_ от _небудното_, мога ли да разбера без никакви съмнения разликата между тях?
	Един китайски философ заспал и сънувал, че „бил станал пеперуда“. Когато обаче се събудил, се запитал _дали пък той всъщност не е пеперуда, която сега сънува че е човек?_ Как ли е разбрал истината?

#	Коренът на думата „буден“

	е все този: _бъде, „буде“, „будет(ь)“, „да бъда“_. Будното е _откритото_, изпълненото с готовност __да бъде__, то гледа към _бъдещето_ си, към своята _„бъдещност“_, която в този смисъл съвпада с _будност_. Оттук се вижда, че човек може „формално“ и „наужким“ да е _„буден“_, да е с отворени очи, но всъщност и „в действителност“ да не е буден в истинския смисъл — ако не е открит към бъдещето си, ако съзнанието му е „капсулирано“ и затова не може да прозре своето бъдеще, своето _да бъда_. Истината на времето е бъдещето — това многократно беше подчертавано, от него не можем да се откажем никога; ако човек се откаже от бъдещето си, от какво се е отказал? Тази истина сега трябва да бъде приложена и към будността, към _будното съществуване_, което наистина заслужава да бъде наречено така. Какво е то?

#	Будно съществуващият

	е изпълнен с _предразположеност_ към бъдещето, но не като просто очакване, а като _работа_ за _„съ-буждане“_ на точно това бъдеще, което аз желая, към което се стремя. Бъдещето не може да се чака… да се случи, да дойде наготово, като нещо независимо от мен родило се и затова _чуждо_ на мен самия, аз трябва да го _„доведа“_ при себе си и само тогава съм _буден_, когато живея с готовността _да бъда_ според своя собствен проект; иначе просто _спя_ и нищо особено не може да ми се случи, излишно е да го чакам, ще имам само блудкави и скучни сънища. Този е смисъла на _бъдността_ на „будно съществуващия“: неговото цялостно същество вече е въвлечено в _пораждането_ на едно бъдеще, което е изцяло _негово_, което напълно му принадлежи, което е негово _достижение_. От друга страна самото бъдеще на истински будния човек _вече_ съществува под формата на проект в него самия, в неговото съзнание и душа; тези последните няма да бъдат изненадани от неговата поява тъкмо защото то е своеобразна __еманация__ на него самия, на уникалната човешка субективност, вкоренена в него.

#	Будността е в това: да предизвикваш и твориш бъдещето си

	изцяло да си въвлечен в него, да го чувстваш като _свое_, като иманентно присъщо и непреодолимо идващо, като присъстващо даже в настоящето, което наистина е подчинено на бъдещето и затова с лекота му предоставя всеки един свой миг. Изобщо от човека — щом е буден — се изисква да бъде автентично буден, това е истинското основание на _грижата_ в отношението й с времето; грижата е вътрешна сърцевина на времето. Един вид будният човек _вече е бил_ — като предразположеност, като готовност, като откритост и като проект — онова, което _ще бъде_; за него бъдещето не е непроницаема загадка, абсолютна непрояснимост, то просто е _сбъдване_ на това, което _трябва_ да бъде, което „не може да не бъде“: щом аз съм _„аз самият“_, а не някой друг, щом се опитвам да живея автентично. В бъдещето си аз по парадоксален начин се _връщам към себе си_, узнавам самия себе си — такъв, какъвто наистина _съм_ и _искам да бъда_. Този е пълноценният смисъл на пълноценното, на истински _будното_ съществуване. Затова и Мартин Хайдегер, схващайки дълбокия смисъл на времето за човека, пише така:
C>
	„Само доколкото човешкото битие-тук изобщо _е_ като «аз съм-бил», то може в бъдеще да се приближи към себе си по такъв начин, че да се върне-{e}обратно{/e} в себе си. Като автентично бъдещо човешкото битие-тук _е_ автентично _било_. Забягването напред към пределната и най-собствената възможност е разбиращото връщане обратно към най-собственото _«било»_. Човешкото битие-тук може да _е_ било автентично само доколкото то е _бъдещо_.
C$

#	Миналото произтича в известен смисъл от бъдещето.“

	Затова в бъдещето аз търся своята _автентична възможност_ и реализацията на самия себе си, аз не мога да „припозная“ едно бъдеще, което не се корени в моята _будност_ или, другояче казано, _бъдност_ (двете думи изразяват едно и също). Човекът е „същество“, което може да съществува истински будно, а това значи, че той носи в себе си своята бъдност, своето най-автентично бъдеще. Чрез това бъдеще той непрекъснато се връща към себе си, достига до себе си, __сбъдва__ се (но винаги съвсем сам и „самостоятелно“, тук никой друг не е в състояние да му помогне, вместо него да „чертае“ бъдещето му, макар че мнозина са ония, които се опитват да го провалят). Всяко друго нещо на този свят съществува по начин, че миналото (на рода, вида или дори на индивида!) изцяло определя настоящето и бъдещето му, то не е и не може да бъде друго, а непрекъснато проявява една строго предзададена и неизменна същност. При човека обаче е вярно точно обратното: настоящето и миналото произтичат от бъдещето му, в бъдещето човек „прави“ себе си, съществувайки по неповторим, избран от него самия начин: съобразно степента на _проясненост_ на своята будност, на своята откритост към бъдещето си. _„Да бъда или да не бъда“_ — прочутият Хамлетов въпрос съвсем не е просто фраза; той изразява екзистенциалната ситуация, в която се намираме непрекъснато. Казвайки _„Да бъдеш или да не бъдеш — в това е въпросът“_ Хамлет и Шекспир попадат пряко в сърцевината й, в съдбовната обвързаност на човешкото съществуване с бъдещето и _будността_. Истински будният човек _живее_ с този въпрос, не просто си го задава (изпадайки в моментно философско настроение), а __е__ пълна отдаденост на своето __да бъда__, на своята най-интимна _бъдещност_ — винаги съпровождана от опасността за „сгромолясване“, за отпадане в нищото на _безпроблемността_, на голото „не съм“, „не-бъда“, „не е“, в нищото на не-автентичността и не-будността. __Да бъдеш__ в истинския смисъл е не просто _„да си“_ или „да съществуваш“, то означава съществуване в __истината__ и перспективата на най-съкровеното __ще бъда__, на автентичната будност и „бъдещност“; човекът без неговото категорично _да бъда_ наистина вече се е провалил като човек. Тази така наречена _не-будност_ не е друго освен пълно

#	объркване пред бъдещето

	откъсване на субективността от _пълнотата_ на нейния най-интензивен живот, неизбистрено съзнание, което е изгубило (или още не е намерило) _чистотата_, трезвия поглед към самото себе си, към индивидуалността на човека и към тяхното общо бъдеще. Трябва да се опитваме да гледаме в своето бъдеще и съобразно _видяното_ да правим настоящето си, в противен случай живеем _небудно_ и никой не може да ни събуди. (Не само „гледачките“ — Ванга и пр., оракулите и пророците _гледат_ към бъдещето и го вещаят, предвещават, но това прави — според силите си и според степента на будност — и всеки човек; разликата изглежда е в това, че винаги можем да бъдем _„по-будни“_ отколкото сме, а и никога не можем да кажем с пълна сигурност дали изобщо сме будни, дали пък само не си мислим че не спим. Оказва се, че способните на автентична будност са малцина, те именно виждат бъдещето, останалите „спят, изправени на крака“, също като… конете!) Събуденият, тоест съпричастният на будността, гледа в бъдещето си, а не само „около себе си“, той вижда _себе си_ в това бъдеще и с увереност _върви към себе си_, а всичко друго е сън, илюзия за битие, но не автентично битие на __човек__, който държи на живота си. Затова онзи китаец може успешно да разбере дали е пеперуда или човек само ако погледне в бъдещето си: дали то е бъдеще на една пеперуда или пък е бъдеще на човек с цялата неизменна проблематичност и непреодолима отговорност пред бъдещето, която ни прави човешки същества — не пеперуди, „коне“, „насекоми“ и пр. Нашето __е__, нашето съществуване в актуалността на следващите един след друг мигове, е

#	сбъдване на бъдещето, което заслужаваме

	на преминаване към сътворената от нас самите бъдещност и _бъдност_ (_„сега, само сега и никой друг път!“)_, на изнесената напред и „във времето“, но _върнала_ се оттам към нас самите _„себестност“_ или __самост__, която само така отново може да бъде __при себе си__, при самата себе си — и едва „оттук“ безвъзвратно отива към своето минало, към миналото, за което вече сме изцяло отговорни: в степента, в която сме отговорни пред бъдещето си. Ако, _живеейки_, не правим нищо друго освен да „спим“ (и нощем, но и денем, въобразявайки си само, че сме „будни“!), не само ще съжаляваме за миналото си, но и (ако все пак някога се събудим истински, поне в последния си ден) ще се срамуваме от него. Ето че и този път ни изведе дотам, откъдето тръгнахме, до темата за __вината__, която обаче сега е поставена на почвата на автентично _човешкото_, т.е. на _будното съществуване_. Трябва да помним, че
C>
	„Първото наказание за виновния е това, че той не може да се оправдае пред собствения си съд“
@	(Ювенал)
C$
	и от тази гледна точка ни се налага да разглеждаме и разбираме _вината_. Но има и нещо друго, което трябва да имаме като предпоставка:
C>
	„Тъй като _свободното време_ е цветът или по-скоро плодът на всяко индивидуално битие, защото ни позволява да разполагаме със своя Аз, следва да се смятат за щастливци онези, които притежават забележителна индивидуалност; докато на мнозинството свободното време не предлага нищо друго освен компанията на един досадник, с когото няма какво да правиш, който ужасно се отегчава и обременява сам себе си. Затова «братя, не сме деца на робията, а на свободата» (Гал.,4; 31)“
@	(Шопенхауер).
C$
	Ако това е така, ако в свободното време сме тъкмо при себе си според това, което _„сме направили от себе си“_, то не трябва да забравяме, че от __„децата на свободата“__, сиреч от нас, човеците и особено

#	„От всекиго, комуто много е дадено, много и ще се иска“ (Лука, 12; 48),

	което ще ни помогне да не се „разхлабваме“ много-много и да съжаляваме след това за пропуснатото: щом си _човек_, с това вече много ти е дадено, но точно поради това и от всеки ще се иска твърде много за _да бъде човек_, за да остане такъв. Нима не е жалко, че мнозина не разбират това, сами себе си подценяват и унижават, а и затова съвсем заслужено след това страдат, но и се оправдават, сякаш „са получили удари като че ли от невидима длан“ ?!
	Понеже _„така е устроен човекът“_, че обича най-много _младостта_ — и затова всички съжаляват за нея, когато е отминала — то позволено е да се запитаме какво следва да правим със своята младост: за да не се чувстваме виновни след това. Коварството на отминаващата неусетно младост е всеизвестно, това, че старостта е неприятна, но „за сметка на това“ гарантирана — също. В следната римска сентенция е схванато основното, по-добре не може да се каже:

#	„Ако младостта знаеше, ако старостта можеше“

	Макар че — впрочем — ако младите _могат_ много или дори всичко, то тогава какво им пречи и да _знаят_? Дали _знаенето_ не се включва в моженето, нали който _може_, с това вече знае? Та нали почти нищо не е _„знаене без можене“_, това ли е __„мъдростта на старостта“__?! Но, от друга страна погледнато, старият и „знаещ“ Вергилий е възкликнал с толкова силна горчивина:
C>
	„О, ако Юпитер ми върнеше изминалите години!“
C$
	а Овидий, опитващ се да предаде на младите изстраданото си знание, съветва:
C>
	„Ползувай се от младостта; тя бързо си отива: следващите радости няма да са равни на първите“
C$
	Затова изглежда няма да е излишно да се опитаме да разберем „навреме“

#	сладкото време на младостта (Петрарка),

	съзнавайки същевременно пределно ясно, че
C>
	„Старостта е неизлечима болест“
C$
	(Сенека), допълнен от Теренций с тези думи:
C>
	„Старостта сама по себе си е една болест“
C$
	Ако е така, то важното е да се разбере как можем да не остареем прекалено рано, което е сполетяло ония, чиито „девиз“ Цицерон осмива така:
C>
	„Остарей рано, ако искаш да бъдеш дълго време стар“
C$
	Въпросът обаче е да знаем какво следва да правим: за да не ни се случи това без да сме го _искали_.
	И така, нека да си послужа с една… песен от Банско, която като че ли е уловила всичко — например в този стих:
P>
	Пуста младост ни се среща, ни се стига.
	Младост тече като вода,
	старост дебне като сянка.
P$
	Дали в това не се заключава трагедията на човешкото съществуване: че _губим_ младостта, че вървим към старостта неотклонно, ден след ден? В горния стих тази истина е казана като _изстрадана_, песента се пее обикновено от много преживели старци, които въпреки това съжаляват (вероятно както и всички ние ще съжаляваме) за отминалата младост. Тогава трябва и може ли нещо да се прибави „от философията“ — защото и тяхното също си е „чиста проба философия“?
	Ако трябва и ако може, то вероятно следва да се запитаме дали _чезнещата_ младост — която затова „ни се среща, ни се стига“, което от своя страна поражда опасността да се _„разминем“_ с нея — все пак може да бъде „спряна“, „задържана“, да не бъде погубена съвсем безвъзвратно. _Младостта_ обаче — ако бъдем честни — не само се отдалечава от нас, но е било време, в което е била „при нас“, също така преди това е „идвала“ към нас, т.е. ние сме „младеели“, ставали сме _млади_, приближавали сме се към „истинската младост“ и сме се ползвали от нея, от нейните неоценими предимства. Времето на младостта — най-сладкият дар на човешкия живот — е било пълноценно (или не толкова) __живяно__, „изживявано“, но — поради коварството на самото време — постепенно и неусетно е отминавало, „отивало си е“, а ние също така неусетно сме ставали _други_, не така млади и преизпълнени с живот. Изглежда най-лошото е това, че всичко става съвсем несъзнавано; в един момент човек „забелязва“, че е… _остарял_ (след като дълго време го е „предчувствувал“!), и тогава не му остава нищо друго освен да запее като тези старци, чиито тъжен вопъл извира като че ли направо от сърцата им:
C>
	„Пуста младост ни се среща, ни се стига, ни се с пари купува. Младост тече като вода, старост дебне като сянка“.
C$
	Изглежда на човек все за нещо му остава да съжалява по отношение на преживяното през младостта, за някакви пропуснати възможности: независимо колко интензивно е живял на младини. Младите — понеже са „в самата младост“, овладени са и дори като че ли са опиянени от нея — не ценят достатъчно своята младост, факта, че са млади; по някакъв абсурден закон на живота предимствата на младостта се разбират едва когато тя е „отлетяла“ (но тогава е _късно_, нищо не може да се върне, уви, безвъзвратно късно е, такова „знание“ нищо не струва и никому не е нужно, дълбоко в сърцето остават само съжаленията. Същевременно не трябва да забравяме, че остаряващият човек вече не е същия като _младия_, значи много-много не бива да се слушат мненията му за онова, което той _вече не е_, т.е. „отзивите“ му за младостта (той нали е „извън нея“, поради което вероятно й е неадекватен!?). Дали за младостта не знаят най-добре тъкмо _младите_ и дали точно тях не следва да питаме _що е младост_? Защото кой се вслушва в мненията на младите за… старостта?! Тогава защо трябва да слушаме мненията на старите за… младостта?! Това, че при старите младостта е _минала_ защо да е предимство по отношение на разбиранията им за младостта? Нима и техните разбирания да не са остарели като тях самите? Не и ли по-близък, „по-адекватен“ на младостта оня, който е млад, младият човек, на който младостта е _настояще_ и бъдеще дори? Не е ли по-прав _пристрастеният_ към младостта млад човек — който точно затова я _разбира_? Защо тогава да вярваме на _„завиждащият“_ на младите (вероятно заради тяхната _младост_, която по всеобщото мнение е __богатство__!) _старец_, който _вече_ е чужд на младостта, на който _сега_ вече е близка тъкмо старостта — понеже „е част от него самия“?! Това, че някой _„някога“_ е бил млад, нищо не значи, защото трябва да се вземе предвид и това _как_ „се е ползвал“ от своята младост, от живота си във времето на младостта (не е доказано, че той _наистина_ бил млад, може да се е заблуждавал за това!). Затова вероятно не всички старци са __мъдри__ по отношение на младостта, а само ония, които са били _истински_ млади, т.е. тези, които — да предположим — все още не са чужди на нейния дух. Защото

#	духът на младостта владее младите

	той е в тях, при това вероятно има и млади, чието съществуване не е изцяло открито за този дух; по някакъв начин те са му обърнали гръб и затова съвсем не го разбират. Вижда се, че нещата се „заплетоха“, а работата ни е да ги проясняваме; винаги първоначалната яснота спрямо някакъв проблем е само мнима, но важна е „крайната“, разбраната и окончателно _прояснената_ __яснота__. Ние _осъзнаваме_ що е младост твърде късно, но съзнанието (и _знанието_, ако такова изобщо съществува) за младостта въпреки това стои по-долу от _пълноценното преживяване_ (в самата непосредственост и __даденост__) на __живата младост__ или

#	младостта, одухотворена от патоса на самия живот

	от неговата __страст__. С това не може да се сравни _съзнанието_ за младостта, останало като блед спомен на старини; то само води до това, че ни се „приисква“ да запеем споменатата песен, явяваща се най-точен израз на разглежданото съзнание; нищо повече от това не може да ни даде подобно съзнание и знание. Мислили ли сме някога, по времето на _„буйната младост“_, че „един ден“ ще сме стари, че ще съжаляваме за младостта си? Мисли ли за старостта младият човек? Мислим ли когато сме здрави, че някога можем да бъдем болни и недъгави?!
	Ясно е, че не, такива мисли и „съзнания“ съвсем не са ни нужни, те са в състояние да убият __радостта от младостта__, да я „вгорчат“ в същата степен, както и удоволствието от здравето на здравия човек. Нима размислите за старостта са занимание на младостта, нека тогава старостта да се примири, че младостта изцяло принадлежи на младежта?! Затова нека тя да не се опитва да _наслагва_ __себе си__ върху младостта, върху живота на младите; старите, повтарям, не бива да бъдат питани за младостта, те ще кажат нещо, което е „старо“ и „негодно за употреба“, което точно затова може само да навреди, не обаче да помогне. (В „пълното разположение“ на старите е тъкмо… старостта, още повече, че никой няма претенцията да я „обсеби“ или да им я отнеме!) Тази е основата на вечния и никога не разрешим _конфликт на поколенията_, при който старите се опитват да се месят и да „дават ум“ на младите — без някой, впрочем, да им го е поискал; тогава младите, обикновено, с право отвръщат на непоисканите съвети: _„Гледай си, старо, старостта — така както аз, младият, искам изцяло да разполагам с младостта си!“_ Та нали това, че е „изтекло много време“ __от__ нечия младост, в което тя се е трансформирала в съвсем нежелана старост, всъщност е фаталното и непоправимото, а не това, че „младите не знаели“, а също и че старите „знаели, ама не можели“? Изглежда вярното е: _„Младите {s}могат{/s} и точно затова {s}разбират{/s} истински своята младост,на тях знание не е нужно; такова знание за нищо не служи — ако изобщо и съществува!“_. Към казаното може да се добави и следното: _„Старите {s}могат{/s}, но не друго, а само да се примиряват със… старостта си благодарение на опита и спомена от младостта; на тях това им стига, а претенциите им към «нещо повече» са съвсем неуместни…“._ Всяка младост се изпълва — както и да погледнем на нея — с чисто _младежки_ преживявания, даже и в случай, че на старостта й се струва, че „по младежки глупаво“ пропускаме или проиграваме толкова много възможности и така един вид „хабим“ младост, сили и време. Но младостта е на младите и те ще правят се нея каквото намерят за добре — поемайки обаче всички рискове и цялата отговорност (нима другояче може да бъде?!). Ако все пак трябва нещо да им се напомня от „препатилата старост“, от стария човек (който поне това трябва да е научил от живота), то е:

#	„Прави каквото искаш, но за своя сметка“

	или дори:
C>
	„Животът си е само твой: живей го както намериш за добре!“
C$
	и за такава мъдрост, предполагам, младите само ще им бъдат благодарни.
	И така, на основата на екзистенциалния проблем за младостта, който използвах за пример, стигнахме до някои по-дълбоки измерения, свързани с темата ни за времето и _вината_, която теговия неумолим ход поражда в сърцето на всеки човек — и млад, и стар, и в „преходната възраст“. Този пример може да се окаже мярка, модел, по който можем да съдим за всичко останало. Той ни насочва към въпроса _„Виновни ли сме, че нещо безвъзвратно е отминало, че е станало така, както е станало?“_ — и такъв въпрос не бива да бъде оставян без внимание.

#	Преживяното не може да се върне

	това е така, но _как_ е било преживяно, с _какви_ преживявания е било изпълнено — нима това не зависи изцяло от нас? Разбира се, че зависи, макар че _тогава_, когато то се е случвало, ние не сме разбирали какво _губим_ заради това, че нещо става _така_, както става, а не иначе. А не сме разбирали това защото вероятно _тогава_ сме били по някакъв начин _„обременени от момента“_, но същевременно сме загубили перспективата, погледа си върху _бъдещето_. Ето за това става тук дума: да не допускаме да бъдем „слепи“ или „глухи“ именно когато „му е времето“ на нещо да става, да се случва, да __е__ или __да бъде__. Ето тук е цялото изкуство на „свободното боравене“ с времето: после ще бъде наистина _късно_ нещо да се поправя, а също и ще бъде безполезно дори само да се съжалява. Но този момент си заслужава да бъде разгледан отделно и по-подробно…

>>	19. Пътят към успеха

	__19.1. Не бива да сме безучастни към своето бъдеще. 19.2. И в годините на младостта си трябва да сме далновидни. 19.3. Младостта е свобода. 19.4. Дух на младостта и дух на свободата съвпадат. 19.5. Животът трябва да е автентичен най-много през младостта. 19.6. Безценното време на възторжената младост. 19.7. Наслаждението от живота. 19.8. „Младото поколение нека възпява любовта“. 19.9. Животът е изпълнен с трагичен привкус. 19.10. Безвъзвратността е безжалостна. 19.11. Триумфът на смъртта може и да не се състои. 19.12. Непобедимата жизненост. 19.13. Ирационалният нагон към смъртта. 19.14. Отслабване и израждане на живеещото. 19.15. Безвъзвратността не е обреченост. 19.16. Безвъзвратността обаче не оневинява. 19.17. Прагматичната нагласа спрямо идващото ново време. 19.18. „Обичай живота повече от смисъла му“.__
	Нека да продължим вече подетото разсъждение.
	Разбира се, че после ще бъде _късно_, работата е когато му е времето да съм реагирал с оглед на бъдещето — за да не съжалявам и да не се окайвам когато вече съм в това бъдеще и „оттам“ гледам на станалото, упреквайки се за пропуснатите шансове. „Тънкостта“ на преследвача на времето е в това че той гледа на ставащото през призмата и перспективата на бъдещето, той сверява всичко с хоризонта на това, което __ще бъде__ и трябва да бъде. (А иначе всеки може да се разкайва „постфактум“ — когато нищо вече не може повече да се направи или промени.) В това изглежда се състои магията на свободата: тя ни извежда от ограничеността и непълноценността на момента (на това, което става _сега_ и при това еднократно, невъзвратимо, неповторимо) и ни позволява да го „допълваме“, да засилваме _пълнотата_ и ценността му от позицията на _неограниченото_ и дори като че ли безпределно бъдеще — в което наистина „всичко може да се случи“, но ще се случи в действителност само онова, което __съкровено__ сме желали, което затова сами сме „извикали“ към живота, на което сме „придали“ живот и така сме сътворили и породили. Защото

#	не бива да сме безучастни към своето бъдеще

	напротив, трябва най-активно и всеотдайно да участваме в _ставането_ му, в неговата поява в желаната от нас самите насока. Затова съществува следната зависимост, по която може да се разпознае причастността на отделните хора към свободата и бъдещето им: колкото повече някой е склонен да съжалява за станалото, толкова повече той е несвободен; _„за нищо не съжаляващите“_ са истински свободни, тяхната свобода им е дала това, което са искали (в много по-голяма степен в сравнение с полученото даром от несвободните). Смисълът изглежда е в това да правим така, че за нищо да се съжаляваме после (_„отминалото не може да се върне“_ и затова съжаленията съвсем не помагат), а също и за нищо не се чувстват виновни. И макар че едва ли има човек на този свят, който „за нищо да не съжалява“, то по-горната констатация запазва силата си: работата е в това да съжаляваме колкото се може по-малко (и то за не дотам значимите, но не обаче за _съдбоносните_ неща). В този смисъл може да се добави и това, че ако по някакъв начин можем да съжаляваме (или започнем да съжаляваме) _„още когато времето нещо да става“_, то това ще е най-доброто: тогава ще можем да повлияем в желаната насока на ставащото, ще можем да се възползваме от него по-пълно, няма да пропилеем безсмислено шансовете, за които иначе и след това ще ни се налага да съжаляваме горчиво и без полза. Фатално важното е тъкмо това __„ще“__, това __„още“__, това __преди__, именно те трябва да се овладеят, те най-вече са достояние на свободния човек; несвободният съвсем не ги забелязва, не се измъчва по тях, за него съществуват само нищо не струващите _„след“, „после“, „някога“, „едно време“_ и т.н.; той не може да „надскочи“ рамката и границата на миналото, такива не познават кардинално значимия смисъл на бъдещето и затова съвсем естествено разполагат само с едно минало, изпълнено със съжаления, разочарования, неосъществени надежди, безсперспективни надежди (понеже _„всичко става както е ставало винаги“_, не иначе) и пр.
	А що се отнася до младостта, то и тук все за нещо ще съжаляваме, въпросът е да не съжаляваме за __главното__, а също и да направим така, че да започнем да съжаляваме още когато времето на младостта не е отминало; и тъкмо тогава все нещо ще можем да променим според желанията си и според __жизнената перспектива__, заради която всъщност живеем. Не става дума за _„младост, изпълнена със съжаления“_, но все пак за една поне малко повече _„далновидна“_ младост. Излиза, че и в годините на младостта си трябва да сме „далновидни“, сиреч _„да виждаме надалече“_ и в бъдещето си, нещо повече, тъй като именно през младостта _„времето напред е много“_, то далновидността е фатално необходима: тъкмо през младостта „има какво да се види напред“, чрез _„виждането“_ му ние тръгваме към него и отсъждаме _„да бъде“_; докато на стареца съвсем не му е нужно да е далновиден, неговото „далече“ е съвсем близо и затова се вижда съвсем лесно, нещо повече, _знае_ се какво го чака. Впрочем кога изобщо ще станем далновидни ако не във времето на младостта?
	_Предразположеността_ към младостта „още когато тя се задава“ — противно на разпространените мнения, че тя е „еднакво дадена на всички млади“; също както се смята неоснователно, че „човек се ражда свободен“; напротив, човек сам себе си трябва да __направи__ свободен! — е качество на ония, които _виждат_ надалече тъкмо в началото на своята младост. Предразположеният към своята младост разбира, че тя много дава, но и много взема, че тя е _„бързотечна“_ и неусетно отминава, следователно задачата не е да я _„изразходваме“_ напълно и безжалостно, а __„да я запазим за цял живот“__ — колкото и странно да изглежда това. Да имаш подобаващата, чисто _младежка_ нагласа към своята младост означава да я цениш безпределно, да я обичаш, да _живееш_ по младежки вдъхновено, с _патос_, без фалшиви ограничения и без чужди вмешателства. Но онзи, който цени безпределно младостта си, той прави така, че да я _запази_ завинаги, за я съхрани до края на живота си, т.е. в него __„да пребъде“__ и да остане до края жив _духът на младостта_. Затова младият човек на първо място трябва да бъде оставен на самия себе си, той едва тогава ще бъде това, което иска, ще остане верен на себе си, ще открие пълноценния живот и никога няма да му изневери — щом е успял да намери вечния __дух на младостта__. Съветите на _старите_ (в истинския смисъл на тази дума!) са вредни и дори пагубни за духа на младостта; „послушните“ младежи един вид преждевременно остаряват, те не държат на своята младост и се отказват от нейния дух; младежта е и трябва да бъде _непокорна_, младежкият дух е непрестанно __„непокорство“__. Всичкото това е така, защото

#	младостта е свобода

	от което следва, че преждевременно остаряващите са несвободни, те не са обичали както младостта, така и свободата. Човек истински печели онова, което истински обича, който истински обича младостта, само той няма да я загуби — също както няма да загуби и свободата си. Спечеленото през младостта остава за цял живот, то остава „съставка“ на живота ни _„и после“_, когато _вече_ не сме така млади (като __дух__, като преданост към свободата, като отдаденост на самия живот!). Загубеното обаче през младостта е загубено безвъзвратно и завинаги, заради него животът ни е останал ощетен, непълен, неистински, без дух и __идея__. Затова „оплакващите“ младостта си, съжаляващите горчиво за нея като че ли не са били никога истински млади; автентично преживяната младост не може да „отмине“ подобно на автентичната свобода; на младостта — своята и нечия друга — можем само да се радваме, да се наслаждаваме, не да я „оплакваме“, не да й завиждаме или да я съжаляваме; горко на ония, които мърморят „срещу младите“, които недоволстват, че „младежта не знаела какво прави“ и пр.: ако те самите са знаели какво правят когато са били „млади“, то тяхното не е било младост, те още тогава са били преждевременно остарели. Непризнавайки свободата на младежта, тези хора сами никога не са били свободни, т.е. не са били млади: __свободата единствена разбира свободата__ и затова всичко й прощава. Същевременно несвободният млад човек е придобил черти (изневерявайки на духа на младостта!), които са характерни за истинската старост, той затова е станал повече стар, отколкото млад: изразът _„несвободен младеж“_ е израз „нонсенс“, безсмислица, абсурд. За младежта подобава да бъде и тя дори е длъжна да бъде свободна: ако не си почувствал свободата, автентичната свобода още на младини, то никога после няма да я почувстваш, т.е. цял живот ще бъдеш несвободен, а животът ти ще бъде непълноценен и неистински. Истинското значение на младостта за живота затова е следното: само тя може да възпита, само чрез нея може да „покълне“ __духа на свободата__, без нея свобода нямаше да съществува. Следователно можем да заключим, че

#	дух на младостта и дух на свободата съвпадат

	те са едно и също нещо, едното без другото не съществува.
	Всяко нещо _неслучайно_ ни е дадено, то се появява или съществува в живота ни с някаква скрита за нас самите цел, която един ден разбираме; работата само е в това този ден да настъпи не когато е късно, а навреме: за да не съжаляваме за безброя пропуснати възможности и шансове. Имам предвид следното: ако младостта например ни е дадена неслучайно, и ако ние не сме успели да „задържим“ нещо от нея за себе си и за цял живот (ако нищо от нея не остане завинаги!), то тогава наистина времето на младостта е било пропиляно и е изтекло без смисъл и без полза за нас самите. Но ако сме запазили и за _напред_ духа на младостта (и съпътстващия го __дух на свободата__, който изобщо не старее!), то тогава всичко си идва на мястото, младостта ни не се е оказала погубена, при това невъзвратимо, а останала за цял живот. Работата значи е в това да не погубваме безвъзвратно онова, което сме __били__ „когато сме били млади“, младостта е единственото, което не бива да става __„минало-заминало“__, което заслужава да остане завинаги, което е потребно на живота ни до самия край. В степента, в която _разбираме_ живота, в същата степен оставаме верни на младостта, в младостта животът е истински и този пълноценен живот не бива да бъде погубен: независимо от това, че „силите намаляват“, __готовността за живота__ обаче винаги трябва да е налице, предаността към свободата — още повече. Това е така, защото __жизнеността__ докато сме __живи__ трябва да е налице, в противен случай не живеем, а бавно умираме…
	И ако

#	животът е при самия себе си най-вече в годините на младостта

	то нима трябва да се отказваме от него само заради това, че „годините били станали… повече“. Губейки __живот__ „с годините“, ние сме се отдали — неусетно и без да сме го желали — на _смъртта_, а не на живота; това никога не бива да бъде допускано. Запазвайки духа на младостта в себе си „през годините“, ние с това оставаме верни на живота, но противното е вярност на смъртта (на която изглежда са се отдали „съжаляващите за младостта си“, т.е. вероятно погубилите нейния дух у себе си. И ако във времето на младостта имаме __живот и свобода__ в _„преизобилие“_, то нима нещичко няма да си оставим и „за после“? Неостаряващият дух на младостта (нима и самата младост може „да старее“!) — носител на живота и на свободата, тяхно „лоно“ и дори тяхна „утроба“ — може да ни ги дава винаги: стига да не сме направили всичко за да го погубим, да го предадем на миналото. Тези, за които младостта е само в миналото, а не в душата им _сега и завинаги_, вече няма за какво да живеят, те вече „са се наживели“ и тогава какво повече биха могли да искат от живота?! Но на такъв живот, впрочем, никой не завижда: както „мърморещите против младите“, така и „горчиво съжаляващите за погубената си младост“, повтарям, еднакво не разбират живота, те изглежда никога не са живели истински, никога, значи, не са били млади…
	И така, трябва да останем _каквито сме били: когато сме били млади_, т.е. чисти и __истинни__ (_истински!_), въодушевени и добри (младият, ако е истински млад, че може да е „лош“ или „зъл“, тези неща се „научават“ после, „с възрастта“, „през годините“!), чисти и благородни (самата младост е най-голямото _благородство!_), жизнени и енергични колкото се може по-дълго; това е единственото, което си заслужава да вземем от миналото на живота си, а значи: _да не му позволим да стане минало, да го задържим при себе си, в себе си, дълбоко в душите си_. Младостта, както и всичко ценно на този свят, не бива да бъде предвръщана в _„инцидент“_, в нещо без смисъл, случайно и без последствия появило се и отишло си, напротив, мъдростта изисква да съхраним _искрите вечност_ — а към тях безспорно принадлежи и младостта — за цял живот и завинаги, докато сме живи и дори…„след това“. Всичко, родено в

#	безценното време на младостта

	остава за цял живот, затова завинаги трябва да остане неговата душа и сърцевина — животворящият дух на младостта, без който животът губи автентичността си и се превръща в несъзнаван абсурд. Истинският _„преследвач“_ на времето затова е млад човек — дори и само по _дух_ и _сърце_ — ако не преследваме времето докато сме млади, ако не вземем от него всичко, което то може да ни даде, ако пропилеем __даровете на младостта__, то това значи, че сме загубили много, а сме взели от живота съвсем малко, почти нищо. Ако не „уловим“ времето докато сме млади (т.е. когато му е времето да направим това), то и след това ще живеем в раздор с него, то ще ни „бяга“ докрай, а ние ще си останем неудовлетворени от живота си — понеже няма да го разберем и да му се насладим. Следователно: младежта се наслаждава от живота и затова го разбира най-добре; младите винаги имат право — защото _бъдещето_ им принадлежи изцяло; младежта е носител на _новото_ и затова животът е благосклонен към нея; младите _търсят_ и затова те ще _намерят_; на тях много е дадено, но и от тях много се иска; само младежкият дух „зачева“, „носи“ и „ражда“ значимото за живота, определян от свободата (старостта нищо не може да роди, тя е напълно безплодна — ако е изцяло чужда на младостта, ако е враждебна към нея); „Младото поколение нека възпява _любовта_“ (Проперций); времето на младостта е време на любовта, а любовта е _сърцевина_ на живота; „Не дава плодове през есента дървото, което не е цъфтяло през пролетта“ (латинска сентенция); и т.н.
	От казаното следва, че:
	• Съжалявайки за младостта, всъщност жалим за живота и за свободата си; свободният винаги е млад по дух;
	• Не е важно как изглеждаш, а какво __наистина__ си;
	• „Подранилата“ старост е жалка колкото и „закъснялата“ младост: „младеещият се“ старец е противен колкото и преждевременно състарилия се „младеж“; __всяко нещо с времето си__;
	• Духът на младостта с напредването на възрастта се _трансформира_ и завладява нови пространства; важното е да го има;
	• Каквото постигаме с вдъхновение по-късно, го дължим на младежкия дух у себе си, старостта, казахме, е безплодна;
	• Най-голямата отговорност пред собствения живот е тъкмо в годините на младостта: младите носят тежкия товар на __бъдещето__ пред себе си, което, макар че изглежда „необятно“, е крайно и ограничено — и затова те трябва да създадат у себе си оная нагласа спрямо него, която да им гарантира __бъдещето, което желаят__;
	• Младостта пристрастява към свободата — силно и завинаги — само ония, които искат да живеят пълноценно; свободният живот се познава по своята __интензивност__, по неизразимата си _спонтанност_ и по необичайната страст на увлечените в неговата стихия; „разсъдливо“ младежът не бива да живее, това е „отровата“ на неговата младост; и т.н.
	Но тази _апология на младостта_ („апология“ значи „__възхвала__“!) не значи, че тук забравяме за __трагедията__ на съществуването, свързана така или иначе с _„остаряването“_, за което като че ли съвсем не сме виновни — а в някакъв смисъл сме негова жертва. Независимо от всичко

#	животът е изпълнен с трагичен привкус

	свързан с _неумолимото време_. Казват: _„Младостта минава като вятър“_ (затова понякога и дори по-често я наричат „вятърничава“!), _„годините напредват“, „тялото губи гъвкавостта си, присъща на младостта“, жизнеността отслабва, „здравето се заменя от «болежки» и болести“ и т.н. Вярно е, че можем да съхраним __младото у себе си__ (_като _дух_, като самосъзнание, като чувство и _жизненост_ на душата) и да го пренесем в годините след това, но

#	безвъзвратността е безжалостна

	тялото „вече е старо“, няма я енергията, _силата на младостта_ пресеква, дошло е примирението, че жизнеността ни непрестанно вехне и линее. Младостта — свързана с апогея на жизнеността и на живота — и старостта, предвестница на _разпадането_ и на залеза, вестителка на смъртта, са се вкопчили в страшна борба за надмощие, арена на която е така нареченото _„зряло“_ съществуване на човека (над 40–45 годишната възраст). Двете начала — на живота и на смъртта — не знаят примирие в онтологичната си враждебност, но победата на едното от тях съвсем не е сигурна или гарантирана: не е задължително животът да отстъпи пред смъртта,

#	триумфът на смъртта може и да не се състои

	тук вече всичко зависи от всеки един от нас поотделно. Съпротивлявайки се срещу _слабото_ и опитващото се да умре у нас самите, ние даваме по този начин превес на живота над смъртта; оставяйки _смъртното_ у нас необезпокоявано, ние подготвяме победата — рано или късно, по-скоро рано — на смъртта над живота. (Защо ли са нарекли човека „смъртен“, „смъртно същество“? Нали целта не е да _умрем_, а да _живеем_, да пренесем и съхраним живота? Може ли човекът да бъде единствено и само _жив_, __живеещ__, т.е. същество, непрекъснато възкресяващо и обновяващо _живота_, същество, което не позволява _„животът да бъде изтръгнат от ръцете му“_? __„Държащ на живота“__ не е ли по-справедливата „дефиниция“ на човека от тази, която ни е завещала древността: _„Човекът е смъртно същество“_ — как така и __защо__? Не бива да се примиряваме със смъртта, мисълта, че „има смърт“, е погрешна, истината е, че не смъртта, а животът е _вечен_, а смъртта е само _средството_, с което си служи животът, тя му помага да реализира своя триумф, вечното си възпроизвеждане…) В края на краищата и физическото умиране не е потвърждение, че смъртта е възтържествувала завинаги: а ако тя не е край, а _ново начало_, начало на __вечния живот__? А ако пък смъртта е само „видимост“, не _действителност_? (Впрочем, как така смъртта да е _„действителна“_ след като _„действащият“_ вече го „няма“, след като _действието_ така или иначе е невъзможно поради… липсата на онова, което да го осъществи?! Не е ли това доказателство, че смърт _няма и не може да има?!_) _„Пълната смърт“_ е желана от ония, които не са __живели__ истински нито миг; обичащите живота няма да се разделят с него, тях и смъртта не може да ги откъсне от _вечно възобновяващата се жизненост_, на която те са само „красноречиво“ потвърждение и проявление. Не бива да гледаме на нещата само формално и _разсъдъчно_: „умира, значи изцяло е умрял“, „между живот и смърт няма нищо общо“ и пр. Пълноценното разбиране извън едностранчивия разсъдък казва: „възможно е само _външно_ да си жив, да _«изглеждаш»_ жив, а всъщност отдавна да си умрял, да си чужд на живота — като _дух на жизнеността_, като младост, като всеотдайна съпротива срещу смъртта и пр.“ или пък „здравата връзка с живота, добита в земното съществуване, не може да бъде разкъсана от смъртта, която присъства всеки миг в живота ни, но въпреки това е принудена да отстъпва пред нашия жизнен порив“, от което пък следва, че _„чиста и пълна смърт не съществува както сега, така тя не съществува и {s}завинаги{/s}“_. Затова ако __живецът на виталността__, на

#	непобедимата жизненост

	и на живота е не само „още жив“, но и непрекъснато черпи сила, нова мощ от разгръщането на реалния живот, то това означава, че смъртта вече е отстъпила, скрила е лицето си зад жалката гримаса на съжалението и безсилието. Смъртта _винаги_ ни чака и дебне — не само „накрая“, но и във всеки миг преди това — но ако сме се приучили да я побеждаваме приживе, то и тя няма да посмее да ни излезе някога и „кардинално“ да се справи с нас, да победи __любовта към живота__, която ни прави _неразделни_ с него. Казано другояче, това означава, че не бива да се _самоунищожаваме_ в годините на живота си (физически: чрез пушене, „никотинизиране“ или пък чрез „алкохолизиране“; психически: чрез пренебрегване и потискане на спонтанния душевен живот и пр.), напротив, трябва да насърчаваме и да осигуряваме простор за свободно развитие както на тялото, така и на душата си. Защото така наречените _„малки пороци“_ съвсем не са малки: зад тях стои несъзнавания,

#	ирационалният нагон към смъртта

	на който осигуряваме необезпокоявано разгръщане, безпределност на стихията, стояща в неговите недра, _смъртта_. Масовото разпространяване на _убийствени навици_ (наркомания, алкохолизъм, други префинени навици за съсипване на здравето) всъщност е симптом на

#	отслабване и израждане на жизнеността

	през последните два века, на онова страшно __дегенериране__ на човека и човечността, за което пръв заговори __Фридрих Ницше -__ а след него никой друг така силно и патетично, а също и с такава болка. Безвъзвратността на всичко ставащо в този свят показва, че ако нещо _вече е станало_, то е станало _фатално_, а ако убиваме тъкмо жизнеността си, то значи сме превърнали живота си в _слабост_, безжизненост или безизразност, затова и животът ни е станал мним, фалшив, слаб, изкуствен, неистински, само подобие на живот, но в никакъв случай не автентичен и _човешки_ живот. _Вината_ за това е изцяло _лична_: никой не е заставян да убива себе си, да подражава на ония, които отдавна са тръгнали по пътя, водещ пряко към разрушението на живота, към смъртта. Обратното на това, __верността към живота__ ни заставя да помним, че той е скъпоценен, че животът съвсем не ни е даден случайно (все едно… на някаква маймуна й скимнало да се „очовечава“ и пр. и затова „сега нас ни има“; вярва ли някой още в тези дивотии?!), напротив, ние сме длъжни да го пренесем без загуба и да го предадем на __Вечния Източник__ на всеки живот. Тъй като

#	безвъзвратността съвсем не оневинява

	(но тя не е и _обреченост_!), то тя е предпоставка за избор, кардиналния избор между живота и смъртта, чиято _фаталност_ е абсолютна — и затова стои в основата на всяка стъпка, която предприемаме. За всичко случващо ни се трябва да виним само _себе си_, в това число и че:
	• прекалено рано (съвсем _„подранили“_) сме започнали да остаряваме;
	• живеейки, си позволяваме да правим само това да убиваме живота, _жизнеността_ у себе си;
	• нито веднъж (или много рядко) сме били истински млади, вдъхновено жизнени, безкрайно влюбени в живота, самоотвержени в страстта си да живеем пълноценно;
	• вместо да „проектираме“ _вечен живот_ в своето __„да бъде“__, сме се обрекли на продължителна старост (тези, които дълго живеят на старини, съвсем не са живели на младини), макар че предразположеността към живота, към вечно младия живот, е ценното, а не очакването на смъртта в годините на старостта;
	• ни се случват неща, в които ние „наслагваме“ не жизнеността си, не любовта си към живота, а само моментното „отвращение“, случайното разочарование от него;
	• се „гласим“ да живеем _някога (утре, в други ден и пр.)_, че отлагаме ползването от жизнеността и от младостта си, и затова всекидневно пропускаме шансове, невъзвратими мигове, дадени ни за наслаждение от живота, от младостта си;
	• се заблуждаваме, че _„утре е по-добре от днес“_, забравяйки, че тъкмо днес е _„вчерашното утре“_, което трябва да посрещаме с готовност и откритост, да се ползваме от неговите шансове;
	• ни е страх от новото и неизвестното, въпреки че трябва да се стремим тъкмо към него, старото и известното, макар и „привично“ и „добре познато“, е опротивяло на открития за живота човек, от него нищо повече не можем да очакваме, изненадите и възможностите за _богатство_ са тъкмо в новото, необичайното, неизвестното; и пр., и пр.
	Следователно безвъзвратността съвсем не оневинява, напротив, тя само _засилва_ вината ни за всичко, което правим и което __сме__. Та нали ако някой миг можеше да се върне и „поправи“, то и вината за пропуснатото би била по-малка — защото и тя става „поправима“?! _„Безгрешни хора няма“_ — това повтарят всички с някакво особено задоволство — но точно затова всички сме виновни за всичко, което ни се случва: на _всеки един от нас_ поотделно и в _неговия_ си живот. _„Втори път“_ на човека не е даден, при него всичко става _само веднъж_ и _неповторимо_ — за жалост или за щастие така е. Който се успокоява с това, че _„и утре е ден“_, трябва да знае, че _днес_ е денят, в който „нестаналото“ никога вече няма да стане — такова, каквото _можеше_ да стане само днес (утре то вече ще е друго, а и ние самите утре вече сме други, т.е. неуспели в изминалия вчера и съвсем безсмислено, без особена полза, ден).
	Безвъзвратността предполага, че ние във всеки миг „изпращаме“, разделяме се и се сбогуваме завинаги с някакво време — и затова не можем да не се чувстваме виновни и отговорни за пропуснати възможности, или просто за _станалото_, особено ако то е станало против желанията ни, а също и без нашето активно участие. Но това е само едната страна, по-важното е, че в същия миг _посрещаме_ и дори „поздравяваме“ едно ново време, едно _друго_ и _ново_ време, което ни дава нови шансове, което отново ни предоставя „късче живот“, от който не можем да се откажем. За да не се чувстваме виновни (след като за „изпратеното“ време вече сме се почувствали) и пред новото, идващото време, сме длъжни да сме _готови_ за него и да му се отдадем без остатък: то ни носи толкова много възможности, съжаленията „постфактум“ тук са неуместни, отминалото не може да се върне, но бъдещето е хоризонтът, според който трябва да подреждаме настоящето си. Изисква се една

#	прагматична нагласа спрямо идващото ново време

	която се свежда до търсене на _успех_, до разгръщане на перспективата, в която живеем, до ефективното _ползване_ от времето и мига с оглед на започнатото дело на живота ни. Тази нагласа е същевременно и _жизнеутвърждаваща_, т.е. тя

#	„обича живота повече от смисъла му“

	(Достоевски) тъкмо защото животът е корен на всеки смисъл, на всяко разбиране, на всяка жизнена __идея на живота__. (Защо ни е _смисъл_ без _живот_? Но има ли живот без смисъл?!) Тази втора линия на _„потвърждаването на самия живот“_, която е същност на автентичното живеене, намалява напрегнатостта, напрежението и стреса от чисто прагматичното преследване на успеха — без което не можем да потвърдим и __себе си__. Напрегнатостта, чувството за все по-засилващо се напрежение и _тревожност_, е неизбежен резултат от преследването на времето, от засилването на темпа на живот. Тук ситуацията е такава, каквато я представя М. Абрамсон:
C>
	„Когато темпът на живота става напрегнат, хората започват да забелязват как бързо и неумолимо бяга времето и се стремят пределно пълно да го използват“
C$
	Това е така, но само като _принцип_, като нещо, което трябва да бъде _правено_, но… общо взето рядко се прави. Има упорити преследвачи на времето, които — усетили ускоряването на времевото течение, засилването на бягащото време — се _„настървяват“_ и стават все по-непоколебими в преследването му. Но това не е „най-разпространения случай“, мнозинството от хората са склонни да се откажат от всякакво преследване — щом разберат, че темпът е станал прекалено бърз, „изморяващ“, динамичен, изискващ засилваща се активност от тяхна страна. Това мнозинство предпочита да бъде _„гонено“_ от времето в своето всекидневие, а не да бъде __преследвач__, _„гонещият“_; въобразяват си, че „не бива да се изморяваш“, че „по-малко трябва да се _изразходваш_“, че не бива… _„да се умориш“_, един вид страх ги е да не ги прихване някакъв странен „мор“. Преследвачът на времето обаче не усеща умора тъкмо защото бъдещето е негово, защото във времето той постига тъкмо __себе си__ и остава при себе си — за което се опита да ни каже нещо тази книга, която вече се приближава към своя край. Не трябва да се „щадим“ и да се боим от умора: щом главната ни грижа е да сме _при_ живота и да го постигаме, той самият ще ни даде сили „да се възстановим“ и с удвоена енергия да поемем _нагоре_. При живота, в единство с _„живия живот“_ мор, смърт, умиране и пр. не съществуват, те са _извън_ него…
	Като че ли всички обичат живота. Така поне чуваме отвсякъде, никой не си позволява да каже, че _мрази_ живота. А дали го _разбираме_? Задоволяваме се с някакво _съзнание_ за живота, което обаче не навлиза в неговите дълбини. Но _„съзнанието за живота“ не е по-високо от {s}живота{/s}, „знанието на законите на щастието“ не е по-високо от {s}щастието{/s}…_ (Достоевски). Защото животът — извор на всяка __мъдрост__ — се постига с _любов_, не със знание…

>>	20. „Да уловиш“ времето: Изкуството на свободата

	__20.1. „Времето изяжда всичко“. 20.2. „Силата е във времето“. 20.3. Как да се „справя“ с времето? 20.4. Великото изкуство на свободата. 20.5. Надареността за свобода. 20.6. „Животът е свобода, а свободата е живота ми“. 20.7. „Впечатлителността“ към свободата. 20.8. Пътят „по-посока-към-себе-си“. 20.9. „Забягването“ напред към… себе си. 20.10. Преследването на времето е изкуство на свободата. 20.11. Необятните хоризонти. 20.12. „Обръщане на гръб“ на своята участ. 20.13. Вдъхновените преследвачи на времето. 20.14. Рискуващият се хвърля дръзко в бъдещето си. 20.15. Рискът е решително предизвикателство към „отреденото ни“. 20.16. „Който не обича риска, се страхува от свободата“. 20.17. Най-изгодната позиция спрямо своето бъдеще. 20.18. Успяват тези, които рискуват. 20.19. Времето не обича сериозността, а играта. 20.20. Рискът е игра с бъдещето. 20.21. Само свободният печели. 20.22. Власт над времето, добивана в работа за своето бъдеще. 20.23. Верността към самия себе си.__
	Книгата, към края на която все повече наближаваме, преследваше не времето — това не може да е по силите на една книга — а неговия _смисъл_ за човека. Търсеният смисъл прояснява _човешкото чувство_ (и израстващото върху него _разбиране_) за време, дълбоко вкоренено в нас самите. Но смисълът сам по себе си не може да ни _„научи“_ какво да правим с времето си и особено _как_ да го правим. _Наука_ и _„техника“_ на __„времепреживяването“__ не съществуват, _„технология“_ на човешкото боравене с времето няма да бъде създадена никога. С времето не може да се работи като с някакъв _„инструмент“_, самото време се съпротивлява — заради „пристрастеността“ си към _свободата_ — срещу _„инструменталното боравене“_с него. Това е така, защото самото __битие__ — животът за всичко живо — е __време__, а никому не е дадено да разпорежда, да съди и „поправя“ битието: за гърците, видяхме, дори и боговете са подвластни на съдбата и на битието си. От гледна точка на казаното не е ли напразно усилие да преследваме времето, да станем и да бъдем вдъхновени и упорити (подобно на „златотърсачите“!) __„търсачи“__ на живот, време, свобода, съдба, щастие…?

#	„Времето изяжда всичко“

	обичат да казват германците, една нация, прославена със своето _прецизно_ отношение към времето, на което вероятно се дължи осъразмереността, хармоничността на всички прояви на тяхното национално битие и дух. _„Времето е пари“_ от друга страна е съсредоточие на американския начин на живот и на американската жизненост, от която в ХХ век особено произлязоха удивителни дела и постижения, _сбъдването_ на __„американската мечта“__.

#	„Силата е във времето“

	и _„Времето е наше, времето е пред нас, а в нас е неговата нишка“_ — тези две поговорки намирам в „Тълковния речник на живия великоруски език“ на Вл. Дал, издаден през ХIХ век — които, въпреки всичко _случило_ се в ХХ-ия век, вещаят велико бъдеще на този изстрадал, все още непроявил се в истинската си светлина народ. За мъдростта, заключена в поговорките и пословиците на различните народи по света, касаещи темата _време_, може да се напише цяла една книга, която ще направи излишна настоящата. В нея вероятно ще проличи, че ония народи, които като цяло са насители на едно дълбоко чувство за време („избило“ и проявило се и в тяхното съзнание, в „умотворенията“ им) са постигнали много в своето развитие и живот; това обаче съвсем не е така при други народи, които като че ли са се примирили с _„неуловимостта“_ на времето и затова не са постигнали нещо особено като народ и държава. Основата на това е _„неизбистреното“_ им съзнание за време, към тези последните, уви, можем да присъединим и нашия народ с неговия ориенталски _„непукизъм“_ към времето и неговата съдбовност за живота. Но ако е вярно това, че народите „като цяло“ се отличават с _особено_ отношение и разбиране на времето, то тогава какво може да се каже за _индивидуалното_ преживяване, което всеки от нас има, за твърде различните _„сметки за уреждане“_, които индивидите имат не само с времето, но и със своя живот?! Следователно всеки един от нас така или иначе е изправен пред задачата по някакъв начин да се _„справя“_ с времето — както __умее__ и както намира за добре; а от решаването на тази неотменна задача зависят шансовете ни да успеем в живота си. Затова въпросът

#	„Как да се справя с времето?“

	е идентичен с въпроси от рода на: _„Как мога да постигна свобода?“, „Как се «оправям» със свободата си?“, „Какво да правя с живота си?“, „Кой съм аз?“, „Какво искам и накъде отивам?“, „Защо живея?“ и т.н._ Всеки от нас, лутайки се по пътищата на живота си, намира в края на краищата _свой път_ към свободата, опитвайки безброй начини за „справяне“ с времето и открил най-накрая — а защо не и по-рано?! — най-добрия, истинския, „чудодейния“, тласкащия ни към сполука. Защо тогава да не се опитаме да ги _проиграем_ в техния идеален вид, търсейки основите на

#	великото изкуство на свободата

	без което животът се оказва невъзможен; този въпрос ме накара да се заема с написването на тази, да се надяваме, необходима книга. Сега тя е написана и лежи пред мен; исках _много_, но се появи _това_ — дотук ми стигнаха силите след като се заех с непомерно тежката задача да проникна в необятната тема. Може ли да се добави нещо в заключение?
	Както и всяко друго изкуство __изкуството на свободата__ зависи и се определя от едно нещо: _талант_, гений, вътрешна предразположеност на душата и личността. Това, че не всички _еднакво_ са предразположени към свобода — както и към пеене, рисуване или към нещо друго, да речем, към _философия_ — е прост безспорен факт (независимо от това, че на много хора им се иска да спорят върху него: понеже им се вижда _„лично неизгоден“!_).

#	Надареността за свобода

	е даровитост за _човечност_, за човешки живот, в нея „бушува“ една мощна _жизненост_ (виталност), една страст към онова __„да бъде“__, което сме способни най-решително за __себе си__, за своята _самобитност_ като човешки същества, за своето _неповторимо_ __аз__. Този __талант за свобода__, явяващ се първото й условие, може да се нарече различно: _усет, влечение, откритост, страст, готовност, отдаденост, вдъхновеност_, __любов__. Способният, надареният за свобода човек я търси и преследва, той е влюбен в нея, той я създава и сътворява във всеки _акт на избор_ и въ всяко дело, във всяко действие на живота си, той не се отказва от нея на никаква цена защото смята, че свободата му съвпада с __него самия__. Затова само овладяният от духа на свободата и на нейната непокорна жизненост може да каже:

#	„Животът е свобода, а свободата е животът ми“

	или пък с цялостна ангажираност може да повтори думите на Гьоте като свои:
C>
	„Живот и свобода добива само този, който смело ги завоюва в борба“
C$
	Съответно неспособният за свобода не се привлича особено от нея, не я търси, не се впечатлява от от нейните прояви, не умее да я съзерцава и открива, дори да я различава или познава, изпълнен е с безразличие към нея: __безразличието към свободата е начало на пътя към несвобода__. Такива хора в края на краищата започват да се чувстват задължени да я мразят, да са враждебни към нейните прояви у други хора, да я преследват, да се борят тъкмо срещу свободата, да се опитват да я унищожат или изкоренят. Това най-ясно показа _проказата_, наречена __комунизъм__, чиято бесовщина разигра сатанинския си танц тъкмо в отминаващия сега ХХ век. Но

#	„впечатлителността“ към свободата

	т.е. човешката способност, при която свободата като че ли се _„отпечатва“ („впечатва“!)_ във вътрешността на човека, в неговата душа, оставя следа и бива задържана завинаги, е отличителна черта на предразположените към свобода индивиди: _духът на свободата_ или просто __духът__ (към който много хора просто нямат _„сетиво“_ или _„антена“_!) е този, който поставя „белезите“ или _знаците_, „впиващи“ се навеки в душата. В същото време обаче „другите“, чиито идол е _обезличеността_, не й обръщат внимание, „тя не ги вълнува“, те са слепи за нея и затова не могат да я забележат: свободата и нейният дух за такива наистина не съществува. Надареният за свобода се вдъхновява и от най-малкия _полъх_ на свобода (на свободомислие, на свободна съвест и пр.), проявите на свобода го ентусиазират и го изпълват с възторг; в тях той среща отнова, което е търсил, те са нещо дълбоко съкровено и интимно, _родствено_ на него самия, в проявите на свобода той среща __самия себе си__, своята автентична същност, намира и се отдава на себе си, на пълноценния живот, достоен за човека. В светлината на казаното проличава съдбоносната обвързаност между живот и свобода, която надареният за свобода открива у себе си, фаталната предопределеност __да бъдеш свободен__, от която той никога няма да се откаже: _„Бъдещето на човека е бъдещето, определяно от неговата свобода; несвободният няма бъдеще“._ Това е дало право на Жан-Пол Сартр да заяви съвсем справедливо в категоричността си:
C>
	„Човекът е осъден да бъде свободен“
C$
	това _„да бъде“_, което не може да съществува без свободата, означава — както вече „знаем“ — съществуване в модуса на бъдещето, явяващо се за човека като _времево същество_ единствената действителна причина за __битието__ му: за човека неговото _бъдеще_ е онова, което му дава шанс _да бъде_ непрекъснато __себе си__, да не изневерява на себе си, да стане, остане и да постигне себе си, да поеме решително

#	пътя „по-посока-към-себе-си“

	(Хайдегер) — ако иска съществуването му да е автентично и _човешко_, не като това на вещите. В

#	„забягването напред към себе си“

	(Хайдегер) по посока на отправения в бъдещето _проект_ човекът преодолява _захвърлеността_ си — като _тяло_ сред другите тела — в света, „бяга“ от тази непонятна захвърленост, от абсурдната възможност „да го няма“ и „да се разпилее сред нещата“, само така уверено, но и с безпокойство, се приближава към себе си — такъв именно, какъвто __иска__ да бъде. В този смисъл „справянето“ с времето като „улавяне“ на _бъдещето_ е потвърждение на свободата: време и свобода са неотделими, взаимно се определят. Затова с основание можем да кажем, че

#	преследването на времето е изкуство на свободата

	тук сме изключили всякакъв произвол, всяко насилие над истината. Впрочем, как се овладява това _изкуство?_
	Формално погледнато, ако притежаваш _талант_ за свобода, то и _изкуството_, свързано с нея, в никакъв случай няма да ти убегне. Талантът е _силата_, която неумолимо ни води напред, към постигането на _себе си_, към срещата някой ден на самия себе си, което обаче може да стане само ако се отнасяме адекватно към своето бъдеще и към своето време; ако „не се получава“ това последното, то и упоменатата среща се отлага… във времето. Талантът, __Божият дар__, е почвата, върху която израства онова, за което сме родени — независимо дали става дума за талант за пеене, рисуване или пък за свобода. Нещо повече, дарбата да бъдеш свободен е ядрото на всички други дарования: усетът за свобода води останалите ни способности към пълноценна реализация, без него например стремежът към рисуване може да си остане само мъчително, безсилно _„въжделение“_, но не и поредица от постижения в насоката, за която си роден. Коварното е това, че все пак нищо не е абсолютно сигурно и гарантирано, ако неумението да се разпореждаш с времето и с живота си е силно, то неизбежно може да „попари“ или „изпепели“ всичките ти дарования — или поне да ги изкриви и изврати, да ги направи неузнаваеми, неприличащи на себе си и непостигнати в истинската им същност и светлина. (Възможно е дори себе си да направя… _„неприличащ на себе си“_, нима не е така?!) Всичко зависи от мен самия, от това как „разгръщам“ себе си във времето, как се възползвам от свободата си, как, накрая, _„правя“_ себе си — _„справяйки“_ се подобаващо (по единствено _дължимия_ начин) с времето, извиращо в собствените ни дълбини. Ала

#	времевият хоризонт на човешкото съществуване

	в пределите на който се „разполагаме“, ни задължава да подготвяме _сега_ бъдещето си, да правим всичко най-вече с оглед на своето __да бъда__, да _предразполагаме_ бъдещето към себе си (и себе си към него!), да не сме чужди на възможностите, които то ни дава, да не се оставяме на произвола на това, което _„някак си идва“_ и затова ни сварва неподготвени, изненадани, изгубили контрол или поне влияние над съществуването си. Това, което _става_ с мен самия, не мога да допусна да става _„както си иска“, „както винаги е ставало“_, това, което правя, не мога да го правя _„както {s}се{/s} прави“_, само както _аз искам_ и _мога_ да го правя. Недопустимо е да се оставя да ме сполети това, за което М. Хайдегер така точно говори:
C>
	„Ние харесваме и се развличаме както _се_ харесва; ние четем, възприемаме и съдим за литературата и изкуството, както _се_ възприема и съди; ние се отдръпваме от «тълпата», както _се_ отдръпва; ние намираме за възмутително онова, което _се_ намира за възмутително и пр.“
C$
	Това __„се“__, зад което никой не стои, което е __обезличностено__ и __безлично__ — защото зад него „уж всички стоим“ в някакво странно единство, правещо _всекидневността_ ни, в която така лесно __се__ живее — е „нещото“, което ни обрича на безпроблемно _следваме_ на „вече станалото“, на „многократно ставалото“, на _мъртвия_, вкаменен в смъртна гримаса _опит_, от който не може да се роди нищо ново и жизнеспособно. Трябва да осъзнаем, че подобно

#	„обръщане на гръб“ на бъдещето

	е пагубно за човека и _човешкото_ и означава __отказ__ от свободата, пропиляване на възможностите, които времето ни дава във всеки миг, а също и от най-главната възможност да наложа своя „печат“ върху ставащото, своята __личност__ върху живота си, да синхронизирам време, живот и личност в едно неразделно единство. Зад прословутите „така се прави“, „така се учи“, „така се _живее_“ и изобщо зад всяко _„така се…“_ не стои никой, а нали зад всяко мое действие и дори „помисъл“ трябва да стоя _аз самият_ — който го искам, аз, който поемам цялата отговорност за ставащото с мен самия, аз, който не обичам да се срамувам за миналото, настоящето и бъдещето си? Да избягат от „мъртвата хватка“ на _вече станалото_, на това _„така се…“_ е първата грижа на обичащите свободата и на

#	вдъхновените преследвачи на времето

	или, „както се казва“, на ония, които поне „ценят“, „съобразяват се“ и пр. с времето, т.е. на… „всички нас“.
	Има цяла поредица от думи, които започват с представката _„пред-“_, например _„пред-виждам“, „пред-усещам“, „пред-чувствам“, „пред-приемам“, „пред-начертавам“, „пред-сказвам“, „пред-определям“, „пред-намирам“, „пред-назначавам“, „пред-оставям“, „пред-пазвам“, „пред-писвам“, „пред-палагам“, „пред-почитам“, „пред-разполагам“, „пред-разсъдък“, „пред-смъртен“, „пред-ставление“, „пред-стоящ“, „пред-убежденост“, „пред-умишленост“, „пред-шественик“ и т.н._ Всяко нещо, което _става_ „някак“, си има своето _пред-_, например _„виждам“_ има своето _„пред-виждам“_, а _пазя_ — своето _„пред-пазвам“_ и пр. Но има и нещо по-важно, а именно, че думите, започващи с _„пред-“_, като че ли са значително по-богати по смисъл, например _„пред-начертание“_ е смислово „по-натоварено“ от простото „начертавам“ или „чертая“, _„пред-определеност“_ от „определеност“ и пр. Зад този факт стои съответната битийна изпълненост на реалиите, стоящи зад тези думи, а също и различното _жизнено_ значение на „казваното с тях“ за човека. Да вземем един прост пример: минавам покрай някакъв строеж и „виждам“, че някаква падаща тухла ме… удря по глвата — или, за щастие, „за малко не ме удря по главата“: за да мога все пак да допиша книгата си. _„Имал си късмет“_ — ще кажат за случилото се „очевидците“, но същото съвсем не може да се каже ако тухлата ме беше ударила по главата, а аз само за виг съм успял _да видя_ това (което, впрочем, ще бъде последното нещо, което изобщо съм ви-дял на този все пак прекрасен свят). За да не ми се случи това аз разполагам с нещо, наречено _„пред-виждане“_, което ме предпазва от възможността не само да бъда ударен по главата от падаща тухла, но и от много други такива не-приятни инциденти; затова аз _„пред-видливо“_ и _„пред-пазливо“_, даже _„пред-умишлено“_ заобикалям местата, където падат или могат да паднат някакви тухли или други такива тежки предмети (саксии и т.н.).Ако не правя това, аз във всеки момент от живота си ще бъда някакъв _„пред-смъртник“_, т.е. човек, който постоянно се намира в предверието на смъртта; това последното не бива да е моя постоянна и непрекъсната възможност, а само нещо, което аз _някога_ в бъдещето все пак няма да избегна, но твърде много съм загрижен да не го допусна „точно сега-и-тук“, и то поради такова глупаво невнимание (и да умираме трябва по някакви „по-солидни“ причини, а не просто от… глупост!). Ясно е само това, че за мен „пред-виждането“ се оказва значително по-ценно от „виждането“ (само в този смисъл обаче!); аз непрекъснато се намирам в ситуация _„пред-нещо“_ — и особено… пред бъдещето си. Впрочем, бъдещето ли е пред мен, или аз съм пред него — дали има смисъл подобен въпрос?
	Казваме обикновено _„бъдещето е пред тебе“_ — вярно ли е това? Ако аз живея без никакви рискове, ако аз не познавам риска, то бъдещето наистина „си стои“ пред мен — и аз просто „навлизам“ в него както се навлиза в чужда, непозната територия. Но ако аз обичам да рискувам, то в риска аз един вид _„присвоявам“_ бъдещето си и го „вкарвам“ в своите възможности, при това свободно избрани, то тогава къде е бъдещето — пред мене, _„вътре в мене“, „около мене“_ или пък в известен смисъл… _„зад мене“_ — защото в риска (чрез риска) аз съм го оставил наистина _зад_ себе си? Ако

#	рискуващият се хвърля дръзко в бъдещето си

	и вместо да го _чака_ то да дойде някога „при него“, сам отива при бъдещето си и в този смисъл го изпреварва, оставя го зад себе си, то нима това е възможно? Рискът ни вкарва _преждевременно_ в бъдещето, _„завихря“_ времето и в този смисъл — защото движещото се наистина има предимство пред движеното — го изпреварва, оставя го след себе си, прави бъдещето си подчинено и предразположено към себе си, към човека, който е способен истински да рискува, да се „въвлича“ в _авантюри._ Затова съвсем не е сигурно, че _„бъдещето е пред нас“_, чрез риска ние имаме неоценимата възможност непрекъснато да го „пришпорваме“, да го изпреварваме, да го оставяме след себе си — бидейки устремени към ново, друго бъдеще. Рискуващият, обичащият рисковете човек се впуска вдъхновено и дръзко в бъдещето, не се задоволява с „непосредственото и пошло“ бъдеще, което „и без нас ще си дойде“, а значи живее в едно съвсем неочаквано и „предизвиквано“ бъдеще, което иначе никога няма да се появи, което ще се появи само ако сме способни на инициатива, на рискове, решително тласкащи го… към нас самите и към нашия живот. В такъв случай не се ли оказва, че

#	рискът е решително предизвикателство спрямо „отреденото“ ни бъдеще,

	придаващо му _живот_ и _битие_ чак до степента то да бъде _„пред-извикано“_ от небитието, да бъде заставено послушно да дойде при нас. Така в риска и в дръзкото активно действие бъдещето ни се „предоставя“, оставя се да бъде покорено, а битието се отзовава на нашия порив. Всъщност единствено свободният човек е способен на рискове, рискът е територия на свободата; затова мадам Симон дьо Бувоар правилно е отбелязала, че

#	„който не обича риска, се страхува от свободата“

	От друга страна ако аз _приемам_ нещо „когато му дойде времето“ (и значи тогава то „ще си стане и от само себе си“), то моето включване почти нищо не означава. Ясно е, че подобно действие не е проява на _„предвидливост“_, а само на инертност, на дезангажираност със ставащото. Но това не е единствената ми възможност, аз мога да съм _„предприемчив“_, аз мога да проявя своята предприемчивост, способността си на инициатива. С това аз _изпреварвам_ отреденото ми бъдеще — бъдещето на спокойно пребиваващ в своята инертност човек — и се впускам в едно ново, рисковано, изпълнено с неизвестности, но за сметка на това _желано_ (и затова _мое_, автентично и _личностно_ определено) бъдеще. „Чакането“ на бъдещето — което е толкова разпространено във всекидневността и във всекидневния език — не е единственото, което мога да направя с бъдещето си: рискът и предприемчивостта са другата ми възможност, възможност, разширяваща хоризонта на битието ми, „пращаща“ ме в едно бъдеще, което изцяло е моя заслуга, мое завоевание. По този начин аз решително скъсвам с онова безлично и бавно (като „гъста смола“!) изтичащо време, което — кой знае защо — бях склонен да свързвам с мен самия: та ние съвсем не се познавахме! Предприемчивият човек е заел възможно

#	най-изгодната позиция спрямо своето бъдеще

	чрез своята предприемчивост той е __преди__ (и в някакъв смисъл __„над“__!) онова, което бъдещето ще „благоволи“ да му отпусне ако само го _„чакаше“_, той е __при__ онова бъдеще, което сам е избрал, отвоювал и създал между многото възможности, което _сам е взел_, а не е чакал да му бъде дадено по милост, като милостиня. Затова можем да кажем, че

#	успяват тези, които рискуват

	които имат _„нюх“_ към риска и авантюрата, чието благоразумие не е довело до _парализа_ на волята, а я е издигнало до измерението на __автентичната свобода__. Тъй като

#	времето не обича сериозността, а играта

	то можем да приемем, че _„рискът е игра с бъдещето, в която свободният печели“_, а страхливият непременно губи — ако изобщо някога е в състояние да я започне (което е съмнително). В същото време несвободните се познават по това, че са прекалено сериозни, че са неспособни на игра и особено на _увлечение от играта_. Предприемчивият — _свободният_ — човек не „кори“ бъдещето си за това, което „изневиделица се е стоварило върху главата му“ — злокобна участ на _„само чакащите“_ — той изцяло е отговорен за това, което _„е било“_, _„е“_ и _„ще бъде“_ с него самия и с живота му. Това може да се нарече

#	власт над времето, добивана в работа за бъдещето си

	и в непресекваща грижовност, родствена обаче не на сериозността, а на __веселието__ с неговата спонтанна волност и откритост на душата за радостта от съществуването. Да _работим_ за бъдещето си, да го предизвикваме, предразполагаме, предопределяме, предчувстваме и т.н., да сме изцяло _ангажирани_ с него, да го правим съответстващо на нас самите, _родствено_ на най-съкровената ни __„вътрешност“__ — това е главното умение, към което трябва да се стремим и което може да ни направи причастни към _изкуството на свободата_. Да не се отказваме никога от опитите да вървим към своето автентично битие — този е импулсът, на който трябва да останем верни — ако искаме да преуспеем в това велико изкуство. Негов корен е

#	верността към самия себе си

	но не с оглед на миналото, а единствено с оглед на това, което _искаме да бъдем_ — до степента на непреодолимото __„ще бъде“__, __„ще бъда“__. Защото човешкото битие — както ни казва тази лежаща пред мен и „завършена“ вече книга — се поражда от онова _„да бъде“_, което __аз__ съдбовно съм избрал, то обхваща тоталността на ставащото с този конкретен човек, произлязла тъкмо от категоричното _да бъде_, без което __„аз нямаше да съм аз самият“__. И без което животът ми неизбежно би се превърнал в един неразбран докрай, но въпреки това _кардинален {s}провал{/s}_ (за който, впрочем, нямаме право да се оплакваме и да търсим извинения: несвободните се познават и по това, че вечно се оплакват, че вечно търсят оправдания…).
	И така, оказа се, че „справянето“ с времето всъщност е __„правене“__ на бъдещето и оттук — като „майсторство“ в правенето на нещо значимо — е _изкуството на свободата_, без което животът неминуемо губи пълнотата си. Тук няма „наука“, която да ни „научи“ _как става това_; единственото, на което можем да се осланяме, е _усетът_ за време, битие и свобода, който е дълбоко вкоренен във веки един от нас, _човеците_. Да _бъдеш_ човек се иска поне това: да бъдеш честно и искрено __себе си__, не „някой друг“, не „нещо друго“, а __само__ себе си. Защото __аз съм__ означава „което __искам да бъда__“, а тук всеки решава сам за себе си, тук съветите са неуместни, поученията не помагат, _истините винаги са лични_. Ако това става _всекидневно_ и ако непрекъснато отклоняваме онова, което се опитва да ни отведе някъде _„встрани“_ от нас самите — смело, дръзко, всеотдайно и _вдъхновено_ — то нима битието ще остане глухо за нашия __порив__?
