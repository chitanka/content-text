P>
	Там далеч, далеч в Бургас,
	там — в самия пясък,
	пролетен се виждам аз
	и в дъждовен блясък.

	Мислех си с пътуващ глас
	че съм сам — и вечен.
	Лъжех — а не знаех аз —
	че съм — малък и далечен.

	Как да знам че съм пиян
	аз от дъжд и песен,
	дъжд със вкус на океан
	и на път чудесен.

	Как да знам че съм щастлив
	в тоя стръмен пясък.
	Аз не вярвах, че съм жив,
	а бях жив — до блясък.

	Бях по-жив от кратък вик
	на делфин — и гларус.
	Цял — във техния език,
	старт, печал и радост…

	Там далеч, далеч в Бургас,
	там от зимен пясък,
	аз изграждам своя глас —
	острият му блясък.
P$
