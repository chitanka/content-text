P>
	И ето — аз вървя срещу легендата за себе си.
	(Прости ми ти, провинциална митологийо.)
	Над спомените и над думите е мойта биография —
	в агонията на мечтата ми за щастие.
	Останалото е банално досие… Наистина
	да се скърби е престъпление — предателство
	след тая царствено завършена история —
	монументалното ми детство… Нищетата ни
	— над нея ний… Аз помня — тя излъчваше величие.
	Квадратната конструкция на масата ни дървена.
	В любовно-съвършеното мълчание —
	семейството… Ах, как растеше блясъка
	от чашата с вода… Как ний се смеехме.
	(И как сияеше седефа на зъбите ни.)
	Но помня — как заспивах неочаквано
	с криле под бялата възглавница. И опита
	(как той се пръсна в тъмното) на майка ми
	да ме заключи във едно ридание…
	На майка ми… Защо тя непрекъснато
	ме викаше по име? Как го сричаше —
	по-точно как го мяташе във въздуха
	със писъка на устремено копие…
	И към какво тя искаше наистина
	до болка да ме прикове? Към него ли?
	Когато аз вървях пред него. Целия
	в небето анонимно на живота си
	и в имената — хиляди, — с които вий,
	прекрасни и безименни, ме викахте.
P$
