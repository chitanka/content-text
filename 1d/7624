P>
D>
	В чест на художника Винсент Ван Гог
D$
	Забравен от самия Бог,
	живял холандеца Ван Гог!
	В самия ад — наречен Арл —
	и живял!
	Разказват — пиел и абсент!
	— Здравейте, господин
	Винсент!
	Но стига! Вий сте много блед!
	— Как стига? Много съм зает!
	Рисувам този слънчоглед!
	Ах, той е точния портрет
	на слънцето… Какъв пожар
	е слънчевата юлска жар!
	Подобен на жътвар — със плащ
	захвърлен, с мозък треперещ —
	рисува той… Какъв абсент!
	— Здравейте, господин Винсент!
	Но вий сте трескав! Много слаб…
	— Как трескав? Аз рисувам хляб!
	Ах, хляб от кръв и смях, и сол…
	А вас… ви виждам с ореол
	на ангел… Страшния мистрал
	люлее пламналия Арл!
	Най-после полудял — със стон
	ридай той в пустия си дом —
	рисува той — и пий абсент!
	— За бога, господин Винсент!
	Но стига! Вий сте страшно блед!
	— Мълчете! Много съм зает!
	Рисувам! Искам… Този път
	съм виолетов… Син…
	Не!… Жълт!
	Но смъртно жълт… Какъв покой! —
	Рисува той! Рисува той —
	холандеца Винсент Ван Гог…
	Портрета на самия Бог!

	Накрая, от шега обзет,
	изрече той: Автопортрет!
P$
