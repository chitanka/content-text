P>
	Нарочено страстно цигулките пеят,
	разпуснах безмълвна прозирен воал…
	и впитите в мене очи — те пак пламенеят!
	Цигулките ронят безгласна печал.

	Обжегва ги страст… и ръце се простират…
	В уста ми се впиват пияни уста…
	Горещи и алчни ме пръсти допират…
	Усмихвам се жалко… Заглъхна нощта.

	На пладне едва се от одъра вдигам.
	Натегнали клепки, в устата горчи…
	И с поглед забулен едва придостигам
	пречистата радост на дневни лъчи.

	Оглеждам се робко… Усмихвам се бледно.
	Отдавна веч огънят в мен не гори.
	Протягам ръце си и казвам му ледно:
	„Нощта е изминала. Дай ми пари!“

	И всяка нощ свяст и печал упоявам.
	Отдавна спи огън в гърди… не гори…
	И нищо не се сещам, когато пропявам
	над всички бездушно и ледно: „Пари!“
P$
