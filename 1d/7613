P>
	Жени, вий идвахте срещу ми!
	Как стъпвахте! Аз бях готов!
	Готов бях за живота и думи —
	узрял за вашата любов…
	Срещу ми — с някакво метежно
	мълчание, с камбанен звън…
	Как страшно светеха — и нежно —
	гърдите ви от сол и сън!
	Как остро в гърлото ми — мощно —
	трептеше крехкият ви смях!
	Със всяка фибра — денонощно
	ви любех, страдах и живях!
	И бягах аз в нощта, разбила
	лицата ви — но всеки дъжд
	ви блъскаше със страшна сила
	в живота ми на странстващ
	мъж!
	Обичам ви — и в нощи тъмни,
	и в светли дни, обичам аз
	ръцете ви, бедрата стръмни —
	тревистия ви тъмен глас!
	Докрай — през всичките сезони
	и възрасти… Ах, как блестят
	коремите ви — златни брони
	срещу самата моя смърт!

	И всичко — дрехи, нокти, бреме,
	прически, накити и срам,
	и страх, и смелост — дълго време
	съм бил моряк, войник и сам!
	О, страшен мъжки свят — и силен!
	Казармен, униформен свят!
	Метален, стъклен и мастилен…
	Умирам аз без вкус и цвят
	и викам яростно — спаси ме!
	И вий — коя? Не помня аз!
	Приемахте вий мойто име
	във своя милосърден глас!
	И моя страх… За да изтрая,
	вий бяхте и вода, и хляб!
	Мълчете — всичко ще призная —
	аз бях по-груб, по-лош, по-слаб —
	мъж винаги… Благодаря ви
	за всяка милост и живот!
	Живейте вий! Бъдете здрави!
	И хубави… Вървете вий
	докрай през всичките сезони
	и възрасти… И да блестят
	коремите ви — златни брони
	срещу смъртта на този свят!
	Жени, вий идвате срещу ми!
	Как стъпвате! Не съм готов…
	Забравям всичките си думи
	и онемявам от
	любов!
P$
