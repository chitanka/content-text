P>
	Нощта извиши звездния си купол,
	струи златиста, мека светлина.
	Наситен с мирис въздухът е топъл
	и сочен като устни на жена.
	О, тая нощ на блянове и сладост!
	Опива ме и гали, и зове
	дъхът на кипналата буйна младост
	в безбрежни равнини и лесове.
	Усещам да звъни по всички жили
	мъзгата на дървета и треви,
	с води през ниви път извили,
	копнежа си земята ми мълви.
	Копнеж по нещо светло и далечно
	разкрил ширно звездния покров.
	Духът ми окрилил с надежда вечна,
	сърцето ми изпълнил с любов.
P$
