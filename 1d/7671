P>
D>
	Посвещавам на Стоян Добрев
D$
	Тихо —
	както вали.
	Тихо —
	както боли.
	Тихо.
	Тихо.
	Тихо —
	снежинките засипаха сърцето ми.
	Сърцето ми, по-пусто от градините
	на София, напълно изоставени
	от скитници, мечтатели и влюбени
	(Умираше засипано сърцето ми.)
	И моята носталгия единствено
	ме стопляше със детските си хълбоци
	и викаше насреща ми: приятелю,
	не вярвай, че морето е измислица.
	Морето съществува — и достатъчна
	е вярата ти в някакво приятелство,
	за да израсне бавно пред очите ти.

	Морето се изправи пред очите ми.
	Водата му със гъвкаво движение
	се чупеше в кристалите на пясъка.
	Дълбоко утаени, цветовете му
	очакваха нетърпеливо слънцето.
	Изнемощели лягаха делфините
	в прегръдките на хладните течения
	и сенките им падаха стремително
	над рибите… И рибите се плашеха.
	И рибите живееха… И някъде
	из дъното — сарматско — на душата ми
	изплуваха най-смътните ми спомени…
	…Хрилете ми изгаряха от въздуха.
	И перките ми блъскаха дърветата.
	И люспите ми падаха по пясъка
	хилядолетия преди сълзите ми…
	О, рибите живееха… Не бързайте.
	Не тръгвайте по стъпките ни в пясъка.
	По стъпките ни към небето — нашата
	съдба на ужасени победители…
	Не знаете вий колко е мъчително
	и колко е опасно — да се връщате
	отново към морето си — потресени,
	че в себе си морето не намирате.
	Морето ни (О, загубо) във себе си
	ний първо го убиваме… Не бързайте,
	лъчисти вий — нежни, да излизате.
	Не знаете вий — откъде ще знаете
	жестоката ни нужда да обичаме…
	И колко ни е трудно да обичаме
	не знаете вий… Мисля си понякога,
	че любовта е чувство към морето ни —
	бездънното, най-синьото, безкрайното,
	в което ний преди сме съществували.
	Навярно ни е било много хубаво,
	когато непрекъснато сме плували.
	И затова след всички перипетии,
	които сме преминали — единствено
	любовното ни чувство е останало —
	ний винаги се влюбваме в някого.
	Обичаме ли — носиме телата си
	с космическата лекота на рибите.
	И откъде е странното мълчание
	на влюбените? Откъде е странната
	и хармонична пластика — над думите?
	(Над думите с които ний отчаяно,
	заместихме езика на очите си…)
	…Как искаме ний вечно да обичаме,
	но толкова е трудно да обичаме —
	до края да се радваме на себе си.
	Аз няма да говоря за казармите,
	парадите, казармите, убийствата —
	ще премълча военното безумие,
	защото ще умра от отвращение.
	Аз ще възпея святото мълчание
	на влюбените… Скока им над Думите.
	Езика на телата — и в очите им.
	Дълбокото им сродство със делфините.

	Морето се отдръпна пред очите ми.
	На дъното му се усмихва лятото.
	Случайното докосване на хората
	отекваше дълбоко във сърцето ми.
	А хората се качваха в трамваите
	и влизаха — разменяха си поздрави.
	Отърваха с усмивки от косите си,
	лицата си, ръцете си, палтата си,
	безпомощните люспи на снежинките…
	И светеха за Някого очите им.
	И светеха за Някого лицата им.
	И светеха за Някого ръцете им
	тихо —
	както вали.
	Тихо.
	Тихо.
	Тихо.
P$
