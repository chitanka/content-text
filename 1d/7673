P>
	Ти — лято стръмно — и осемдесето!
	Ти — събото, родена за покой!
	За спускане на кораби в морето…
	как потрепера с тъмна тръпка. Той —
	мечтаният — от мачтата до кила —
	прекрачи той деветата греда
	и затрептя от красота и сила
	най-после в съвършената вода
	и в съвършеното — до болка — синьо…
	А аз крещя към всички небеса —
	о, майко на моряците — богиньо,
	светицо от стомана и роса,
	бъди му Ти най-святата закрила!
	Води го от вълна ти на вълна,
	в моретата опасни на дактила
	и по-коварни от една жена…
	Компаса му благослови ти, свята!
	Над картите му светлина бъди!
	И в цезулата страшна между двата
	внезапни урагана — го води!
	Метафорично-златните му мрежи
	Ти приеми във свойта глъбина!
	Изпълвай ги със люспести копнежи —
	спасен, пред смъртта, имена
	и спомени — щастливо заредени
	със бъдеще… На края си спомни!
	Спомни си Ти на края и за мене!
	От пясъка — Богиньо — ме вдигни!
	Да тръгна аз обратно към безкрая,
	под знака на тракийските съдби…
	Там — към последната колония на рая,
	в която ще изчезна може би…
P$
