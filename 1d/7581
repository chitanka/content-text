P>
	Измислица ли е морето?
	И щастието ли? Не вярвайте!
	Не вярвайте на капитаните,
	които го продадоха!
	Не вярвайте и на проститутките
	които го забравиха!
	Не вярвайте и на поетите
	които го изгубиха!
	Не е измислица морето
	и щастието съществува!

	Достатъчно е да се вслушате
	във тишината на сърцето си.
	Достатъчно е да протегнете
	ръката си, да се усмихнете
	на някого и да му върнете
	отнетото от капитаните
	и проститутките —
	о, мъничко
	от вярата си във дърветата,
	във най-щастливите предчувствия,
	във поздравите на другарите,
	във делниците и светкавично
	вий ще намерите морето…
	Най-синьото и най-лъчистото
	ще се усмихне във очите ви.
	И портокаловото слънце
	ще ви замести капитанската
	фуражка, капитане мой!
	Здравейте, капитане мой!

	Не е измислица морето
	и щастието съществува!
P$
