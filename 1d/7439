#	Действуващи лица:
	Иван Антонов, Чиновника, Евгени, Жоро, Дермендиева, Висящия, Съпругата, Сина, Отговорник I, Отговорник II, Лекаря, Домакиня, 56-годишен, Селянин I, Селянин II, Дико, Бръснар; Участвуват още санитари и чакащи реда си граждани.

	__Иван Антонов__. Във връзка с грешката, вероятно нещо сте сбъркали…
	__Чиновника__. Кой е сбъркал? Каква грешка?
	__Иван Антонов__. Ами ето. Самото съобщение. _(Подава го.)_
	__Чиновника__ _(не поема съобщението)_. Лисица?
	__Иван Антонов__. Заповядайте. _(Подава протокола)_.
	__Чиновника__ _(чете и двете)_. Не виждам грешка.
	__Иван Антонов__. Аз не притежавам овца. Там е грешката.
	__Чиновника__. А какво притежавате?
	__Иван Антонов__. Нищо. Никога не съм притежавал овца. Вероятно е недоразумение.
N	Чиновника става, без да бърза, отива до кантонерката, вади оттам връзка ключове, отключва една от големите зелени каси, вади оттам подшити регистрационни книги и ги занася на бюрото. Поглежда Иван Антонов със снизхождение — грешка не може да има, тука грешки не стават. Прелиства страниците…
	__Чиновника__. Иван Кирилов Антонов, улица „Цар Борис“ 73? Езиковед?
	__Иван Антонов__. Същият.
	__Чиновника__. Преди месец сте стригали частната си овца. Не е препоръчително да въвеждате държавните органи в заблуждение.
	__Иван Антонов__. Вижте, аз нямам овца, стригах сакото, сако от велур. Имаше дълги косми, подиграваха ми се за тях и трябваше да ги подстрижа. Е, отидох на село. Това е всичко.
	__Чиновника__ _(усмихва се)_. Не крийте овцата си. От закона няма да я укриете.
	__Иван Антонов__. Няма какво да крия от закона, повярвайте. Това беше само сако, ето го, това на мене, по една случайност го нося.
	__Чиновника__. Вижте какво, другарю Антонов. Ние тука не работим на вяра. По документите вие имате овца и сте длъжни да си платите данъка. Ако всеки тръгне да укрива притежаваното от него животно, къде ще му излезе краят. И не ми губете повече времето. Ако в тридневен срок не внесете данъка — ще приложим закона с цялата му строгост.
N	Той прибира книгите, занася ги до зелената каса, заключва я, слага ключовете в чекмеджето на кантонерката. Сяда отново.
	__Иван Антонов__. Вижте, нека се разберем като интелигентни хора.
	__Чиновника__. Интелигентните също плащат данъци.
	__Иван Антонов__. Но вижте, документите още не са факти. Докажете, че имам овца.
	__Чиновника__. Вие трябва да докажете, че нямате.
	__Иван Антонов__. Аз? Аз да докажа, че нямам?!?
	__Чиновника__. Ако ние вземем да доказваме на всеки, знаете ли какво ще стане? При нас са регистрирани двеста и петдесет хиляди души.
	__Иван Антонов__. Но един иска да му докажете, не всички.
	__Чиновника__. Сега. Днес. А утре?
	__Иван Антонов__. Какво утре?
	__Чиновника__. А вдруги ден? А в бъдеще? Колко още могат да поискат?
	Създаде ли се прецедент — край!
	__Иван Антонов__. Но не беше овца, разберете. Сако! Чувате ли — сако!…
	__Чиновника__. Всяко сако е било преди това овца. Ако вие сте превърнали междувременно овцата си в сако — това си е ваша работа, ние с личните работи на гражданите не се занимаваме. Но и тогава ще трябва да си платите данъка и глобите — за периода когато сакото е било овца.
	__Иван Антонов__. Но в такъв случай ще трябва да плащам данък и за балтона си. И той някога е бил овца.
	__Чиновника__. Но не частна. Не ваша. Схващате разликата, нали?
	__Иван Антонов__. Боже мой!… Но аз съм езиковед, не отглеждам овце!
	__Чиновника__. В Джиниа, щата Ню Йорк, местният фотограф отглеждал марихуана в градската градина. Поливана при това от общинските власти. И натрупал огромни пари от това си начинание… Естествено, този фотограф не плащал данък за марихуаната.
	__Жоро__. Той наистина няма овца. И не е имал. Познавам го от ей такъв _(показва)_ и нищо, което да напомня овца, не сме виждали — нито у него, нито у неговото семейство. Моля ви се, това е смешно.
	__Евгени__. За какво му е овца — ами той преподава в университета.
	__Жоро__. Та той няма дори балкон, къде ще я гледа. Да не я постави във ваза?
	__Евгени__. Нещо сте се объркали.
N	При тези думи Чиновника става, отива при кантонерката, вади ключовете, отключва отново зелената каса с лъвската муцуна, отново вади регистрите…
	__Чиновника__. Иван Кирилов Антонов, езиковед, стригана частна овца на двайсет и девети март. Не сако, а овца. Ето го — черно на бяло. В графа „Забележки“ е отбелязано: „Държи я във ваната“. И по-надолу: „Цел на отглеждането — хоби.“
	__Евгени__. Вие чувате ли се какво говорите — във ваната? А може би я държи в аквариум? Не е ли записано?
	__Чиновника__. Това тука вашият подпис ли е? А номерът на паспорта? От 2.XI.66 година?
	__Жоро__. Ама вие ни разказвате приказки от Братя Грим. „Хоби! Държи я във ваната!…“ Да не би да не става дума за овца, а за златна рибка? Или за медуза?
	__Чиновника__. Десет години работя тук и никой не е успял да скрие животното си от закона. Няма да успеете и вие. По-добре си платете данъка.
	__Иван Антонов__. Въпросът даже не е толкова в данъка, въпросът е принципен. Вие на документа ли вярвате, или на човека?
	__Чиновника__. На документа. Ние работим с документи. А хора има всякакви.
	__Иван Антонов__. И документи има всякакви. А ето, вие не вярвате на хората, а на хартията. Която при това е недоброкачествена.
	__Чиновника__. Аз не съм философ, аз събирам данъци. Ще си платите данъка, а тези мисли може да ги обнародвате някъде. Те не ме засягат.
	__Жоро__. Но защо ще плаща данък, като няма овца.
	__Чиновника__. Вие казвате, че няма.
	__Иван Антонов__. Добре, направете проверка, елате вкъщи, прегледайте… Няма нищо.
	__Чиновника__. Естествено, че няма да има. Щом ни каните на проверка, значи сте я скрили в миша дупка. Пасе си сега на някоя вила, а ние ще има да търсим…
	__Жоро__. Ама ние сме всеки ден у тях, нали щяхме да я видим, да я чуем… Може ли да се скрие овца?
	__Чиновника__. Може. Вие точно това правите.
	__Жоро__. А вие? Вие какво правите? Разбирате ли?
	__Чиновника__. Събирам данъка. А когато не желаят да плащат, какъвто е случая с вас, глобяваме. Какво пък има толкова за разбиране. Струва ми се, че вие не разбирате.
	__Иван Антонов__. Но това се отнася за тези, които притежават. А аз не притежавам, не разбирате ли? Аз се занимавам с езикознание, а не с животновъдство. Занимавам се с граматика, със сложно смесено изречение. С подлога, разбирате ли? „Орачът оре.“ Кой оре? Орачът. Орачът е подлог. Показва кой върши действието в изречението. А овца няма, разбирате ли? Няма.
	__Чиновника__. Орачът оре, а вие си платете данъка.
	__Жоро__. Аз повече не мога, не издържам! С него въобще не може да се говори. Ще му мацна един… _(Хвърля се към чиновника.)_
	__Евгени__. Чакай! Стой! _(Хваща го.)_ Стой, ти казвам!…
	__Жоро__ _(напира)_. Аз ще му дам един данък… само на данъци ще ми стане…
	__Чиновника__. Средна телесна повреда при изпълнение на служебни задължения — с по-малко от три години няма да се отървете.
	__Жоро__ _(напира)_. Много ти се иска средна… тежка ще бъде, от най-тежките…
	__Евгени__ _(едва го удържа)_. Стой мирен. Стой, ти казвам! Чуваш ли!…
	__Чиновника__. И за лъжесвидетелство три — общо шест.
	__Жоро__. Какво лъжесвидетелство бе! Къде виждаш лъжесвидетели?
	__Чиновника__. Ами ето ги, пред мене — двама лъжесвидетели.
	__Евгени__. Ще го пусна!…
	__Чиновника__. Ама вие какво искате — всички да си плащат данъка, само вие — не, така ли? _(Настъпва пауза, използвана от селянина с кожата.)_
	__Селянин II__. Значи наредиха се да чакат кон с каруца, мотор с кош.
N	Но селянинът вече е отместен от Иван Антонов. Той е пред Чиновника.
	__Иван Антонов__. Ние искаме да го пипнете. _(Сваля си сакото.)_
	__Чиновника__. Не желая.
	__Иван Антонов__. А вие го пипнете.
	__Чиновника__. Не съм поставен тук, за да пипам.
	__Иван Антонов__. Ама не, вие го пипнете. Прилича ли ви на овца? Някъде да пише, че е овца? Проверете!… Моля!… Ето етикета — вижте!… Вижте и във вътрешния джоб, обикновено овцете седят там. Там им е любимото място. Проверете! Моля!…
	__Жоро__ _(все още задържан насила от Евгени)_. Какво ще го молиш! Пуснете ме да го помоля аз него!… На маймуни ще ни направи, лъжесвидетели!…
	__Чиновника__. Напуснете! Незабавно!… Още сега!
	__Жоро__. Няма да напуснем!
	__Чиновника__. Повтарям — напуснете помещението!
	__Иван Антонов__. Как така ще го напуснем? Вие не четете ли вестници? Не четете ли статиите, речите, документите, че аз, човекът, съм в центъра на всичко, че с човека така не може? Не четете ли?
	__Чиновника__. Във вестниците не пишат точно за вас.
	__Иван Антонов__. Какво като не пишат точно за мене? А може би ще пишат? А може би точно за мене пишат? И какво значение има какво пишат вестниците?
	__Чиновника__. Абсолютно никакво. Те си гледат тяхната работа, аз моята.
	__Евгени__. Ама вие не си я гледате, там е работата. Вие влудявате хората.
	__Иван Антонов__. Вие не сте произлязъл от маймуна като всички, а от документ! От сведение! От графа „Забележки“!… И децата ви са документи! И се мачкат, да, мачкат се!…
	__Жоро__ _(напира)_. И той се мачка! И той! Ей сега ще видите!…
	__Евгени__. Жоро, спокойно, той не е произлязъл, той въобще не е произлязъл и няма да произлезе…
	__Чиновника__. Ще повикам милиция!…
	__Чиновника__. Милиция!…
N	Тримата излизат.
N	Завеса.
N	Приятелите вървят по коридора възбудени, ядосани…
	__Жоро__. При началника му, той ще му каже как се разиграват хора!…
N	Внезапно насреща им изниква човек в костюм и връзка. Заглежда се в Иван Антонов, другите са отминали.
	__Отговорник II__. Що не те помня аз тебе бе?
	__Иван Антонов__. Защо, ние познаваме ли се?
	__Отговорник II__. Ти имаш ли котлон?
	__Иван Антонов__. Моля?!?
	__Отговорник II__. Котлон, питам, котлон имаш ли?…
	__Иван Антонов__. Нямам. Защо?
	__Отговорник II__. Всички така казват. Ще видим. _(Отминава)_
	__Евгени__ _(който се е върнал)_. Познат ли?
	__Иван Антонов__. Ами. Не е добре май, пита ме дали имам котлон.
	__Жоро__. Не признавай. Засега овца ни стига.
N	Завеса.
N	Тримата след дълго лутане се появяват пред една врата.
	__Иван Антонов__. Влизаме и питаме, така повече не може.
	__Евгени__. Капнах от тези етажи, все едно, че покорявам Чомолунгма — нагоре-надолу, нагоре-надолу, вир-вода съм.
	__Жоро__. Хайде, какво чакаме? Да питаме!…
N	Тъжни цигулки свирят вътре. Календарът е от 1955 година. Мършави цветя изнемогват в ъгъла, затрупани с прах. Радиоточката къса сърцето. Зад бюрото посивял вече мъж бели кротко ябълка.
	__Иван Антонов__. Извинявайте, че ви безпокоим… За един съвет…
	__Жоро__. Искаме да отидем не седмия етаж.
	__Евгени__. При началника.
	__Иван Антонов__. Но стълбите стигат до третия етаж и свършват. Зазидани са. Зад стената се чуват пишещи машини, смях, вероятно някой там работи…
	__Евгени__. Търсихме други стълби — няма. Тези са единствени.
	__Жоро__. Единствени и зазидани.
	__Иван Антонов__. Бихте ли ни казали как да стигнем до седмия етаж?
N	Чиновника бавно поклаща глава. Той е изумен, че има хора, които искат да стигнат чак до седмия етаж. Все едно на Луната.
	__Жоро__. Какво каза?
	__Евгени__. Нищо не е казал. Поклати глава.
	__Иван Антонов__. Може би не ни е чул. От радиоточката. _(Високо.)_ Защо не спрете радиоточката?
	__Чиновника__ _(бавно поклаща глава)_. Не може.
	__Иван Антонов__. Как не може?
	__Чиновника__. Спира се централно.
	__Жоро__. Как централно?
	__Чиновника__. Като парното.
	__Иван Антонов__. И цял ден свири?
	__Чиновника__. Тя свири от 1955 година.
	__Евгени__. Непрекъснато?
	__Чиновника__. Непрекъснато.
	__Иван Антонов__. Но не ви ли пречи?
	__Чиновника__. С всичко се свиква.
	__Иван Антонов__. Вижте, ние искаме да стигнем на седмия етаж.
	__Чиновника__. Чух.
	__Иван Антонов__. По стълбите не може, те са зазидани, сигурно има някакъв друг начин. Бихте ли ни казали как да стигнем?
	__Чиновника__. Не знам.
	__Иван Антонов__. Как не знаете? Нали работите тука?
	__Чиновника__. От 1960-а.
	__Жоро__. Но вие как ходите?
	__Чиновника__. Никога не съм ходил на седмия етаж.
	__Иван Антонов__. Ама как, никога ли не ви се е искало да отидете… да видите… не са ли ви викали… по служба?
	__Чиновника__ _(клати глава)_. Не.
	__Иван Антонов__. Петнайсет години?!?
	__Чиновника__. И седем месеца.
	__Иван Антонов__. Но хората отидоха на Луната. Ще отидат и на Марс.
	__Чиновника__. Чувах. Луди хора.
	__Иван Антонов__ _(поглежда приятелите си)_. Извинявайте, че ви обезпокоихме.
N	Тримата излизат, но Иван се връща, тикан от някаква мисъл, качва се на стола, протяга ръка и завърта копчето на радиоточката. Тя спира. Иван гледа Чиновника.
	__Чиновника__. Колегата, който се пенсионира в шейсета година, казваше, че не може да се спре. Спирала се централно.
	__Иван Антонов__. Като парното?
	__Чиновника__. Като парното.
	__Иван Антонов__. И вие петнайсет години нито веднъж не се опитахте да проверите дали това е истина? Нито веднъж не се качихте на стола и не протегнахте ръка? Петнайсет години спите тука! Като в паяжина!… Цигулки! Музики! Ще се скапете бе! Ама да мине някоя реорганизация и да ви измете всичките, боклуци такива!… _(Тръгва си.)_
	__Чиновника__. И какво като мине?…
N	Иван излиза. Чиновника, който бели ябълка, става и тръгва към публиката, белейки ябълка.
	__Чиновника__. Работя тук петнайсет години. През това време минаха безброй реорганизации, непрекъснато се сменяха началници, въвеждаха се нови стилове на работа и нови мебели… а аз стоя. И ще стоя дълго. Знаете ли защо? То е много просто, знаят го и децата: когато се играе на война, винаги един е командир, а останалите — обикновени войници. Всички нещастия идват от това, че никой не се съгласява да бъде обикновен войник. Е, добре, аз пък се съгласих. Съгласих се да бъда обикновен войник, нека другите да се бият кой да ме командува. Докато вие се биете — животът си минава. Тази игра е вечна и винаги я печеля аз. Казвам ви всичко това, защото и той _(сочи към вратата, откъдето е излязъл Иван Антонов)_ е комета. През тези години се появяваха като комети колеги, които мислеха, че ще горят цял живот, непрекъснато се мъчеха да променят нещата, но след година-две угасваха и в коридорите дълго миришеше на пушек… Всички те мечтаеха да променят света, всички искаха да бъдат Колумб, Айнщайн, Галилей… И какво? Тях вече ги няма. А аз стоя. И ще остана. Знаете ли защо ще остана? Защото аз нищо не искам да променям. А той _(сочи отново вратата)_ нека си гори! Да си гори, аз вече усещам във въздуха миризма на пушек.
N	Завеса.
