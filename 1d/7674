P>
	Кованото желязо на вратата
	ме плашеше със десетте си копия.
	А зад вратата сградата издигаше
	над къщите самотната си готика,
	червена във молитвата на покрива
	и сребърна в очите на прозорците,
	и сребърна в лицата на невестите,
	наречени Исусови… Най-младата,
	най-тихата, най-сребърната някога
	пристъпваше спокойно до вратата.
	Кованото желязо на вратата
	прозвънваше със десетте си копия.
	И от вратата весело излиташе
	сестричката ми. Бързо ме целуваше
	и заедно ний тръгвахме към къщата
	единствена, при хората единствени,
	които тя щастливо поздравяваше —
	Бонжур ма мер.
	Бонжур мон пер.

	О, нашето отдавнашно завръщане
	по улиците някога в хиляда
	деветстотин четиридесет и първа
	хиляда
	деветстотин (четиридесет и втора хиляда
	деветстотин четиридесет и трета,
	четиридесет и четвърта… Господи.
	И улиците се събраха на площада.
	Другарю — усмихнете се, другарю.
	Другарю мой. И думата растеше.
	Единствената дума на площада,
	която коронясвахме — и после
	качихме я на коня си, най-белия…
	Тя се усмихна, може би, на мене.
	(Най-малкият бях аз) и ме издигна,
	до себе си ме сложи… Оттогава
	живота ми неспирно галопира
	на коня й — и бялата му грива
	се блъска във очите ми и страшно е,
	и весело е…
	Другарю — обърнете се, Другарю.
	Вдигнете ме. Изглежда, са пречупени
	нозете ми. Не срещнахте ли някъде
	по пътищата коня ми — най-белия?
	Как стана ли? Не мога да си спомня.
	Не искам да си спомня. Помогнете ми
	да го намеря. Казвате — ще дойде?
	Отново ще се върне? О, Другарю,
	благодаря. Не трябва да ме питате.
	Повярвайте ми, вий не сте виновния.
	Виновният съм аз. И после другите,
	които непрекъснато ни шепнеха,
	че вий не съществувате, Другарю.
	Отсреща ли е болницата? В сградата
	сестричката ми някога се учеше.
	Наричахме го „Пансиона“, в стаите
	сестричката ми учеше… Кажете ми
	наистина ли съществувате, Другарю?
	Благодаря.

	И умори се болката — отиде си.
	Стопи се тя и не остави спомени.
	Възкръснали — отново се опънаха
	на вените ми веселите мълнии.
	След болката ме залюляха дланите
	на някакво болезнено сънуване,
	в което галопираха дърветата
	и гълъбите кротко си говореха
	на френски… И накрая ме събудиха.
	Сестрите ми поднесоха усмихнато
	ръцете си… Как светеше прозореца.
	Ах, само до прозореца. Насреща ми
	избликнаха дърветата. Пробляснаха
	зелените им гейзери… И въздуха,
	земята и небето се првърнаха
	във някаква невероятна музика
	от блясъци и гласове и истина.
	Сестра ми се иправи до вратата.
	Кованото желязо на вратата
	се залюля със десетте си копия.
	Сестра ми я разтвори и се смееше
	и плачеше… И устните ми пламнали
	от допира на слънцето, промълвиха —
	Бонжур ма сьор.
	Бонжур ла ви.

	А тя заплака — бедната —
	помисли, че не съм на себе си.
P$
