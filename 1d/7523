P>
	Благословена и тиха умора,
	неусетно преляла в мене,
	ти очите ми нежно притвори
	и потръпнаха в слабост коленете.

	Аз присядам на снопа и той прошумява,
	сякаш сухо злато е натрупано,
	надалеч из полето самотни остават
	на кръстците поредните купове.

	Тишина и омара, и небе яркосиньо,
	от което струи огнен ручей,
	сякаш времето спря, няма утре и минало,
	само слънце, с земята обручено,

	само тоя миг тих, нажежен и безкраен,
	натежал и отпуснал крило,
	като птица, вкована от чудна омая,
	като пълно, налято зърно.

@@	1941, юни
P$
