P>
	Как искам да живея аз и да живея непрекъснато.
	Да тържествува въздуха във белите ми дробове.
	И аз да съм във тялото си като във морето — целия.
	И мислите ми да са хубави и весели, и радостни —
	по-доверчиви от листата на дърветата. Чудесни са
	дърветата — и тяхното пътуване в сезоните…
	Красива е земята ни и слънцето е удивително.
	Но вий минавате по есенните пътища и цялото
	ми същество се скланя от дълбоко преклонение.
	Вий-скромните сестри на майка ми… Мъжете ви
	с ръцето на баща ми — нечовешки в своята
	печална красота — по-съвършени от надеждата…
	Вий, хората, които винаги се вглеждате във себе си
	и негодувате от себе си — понякога
	се смеете над себе си —
	обичам ви.
	Ний трябва да се срещаме и да работим заедно.
	И заедно да вярваме — да викаме, да падаме…
	Защото ний изстрадахме магията на поздрава —
	великото значение на простото ръкуване.

	Как искам да живея аз и да се смея непрекъснато.
	Да обуздая бесния оркестър на живота си —
	синкопите му стръмни да превърна в музика.
	И колко ми е трудно, непосилно — невъзможно е.
	Той се извива — звездна риба — във ръцете ми.
	Взривява без усилие най-здравите ми навици.
	Вълнува — предизвиква многобройната си публика
	печално ироничен и безкрайно възхитителен.
	Трагичен и спокоен, и безличен.
	Безсмислен, но единствен може би.
P$
