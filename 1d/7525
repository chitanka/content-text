P>
	Тук къщите са сиви, натежали
	от многото години и говорят
	за мир и красота. И слънце гали
	повехналата хубост на фасадите.
	И умората от тях измива
	сьс нежна длан дъждът.

		По този път
	ще срещна някой каменен или железен мъж
	всред малкия триъгълен площад.
	И ще потърся във небето
	дантелата прозрачна на кубетата
	на старата готична черква.

	И даже ще си мисля, че дочувам
	как нежно прошумява кринолина
	на някоя жена, край мене минала.
		И ще изплува
	от тънката мъгла карета.

		Но защо изплете
	градът това копринено сънуване?

	Сега по улиците има много хора,
	а по витрините на всички магазини —
	червени свещи и зелени клонки бор.
	И малките бараки по площадите
	тъй бързо своя блясък коледен раздадоха.

	Но върху всичките лица
	лежи печат на някой тъй далечен.
	Сега е Коледа — а още е война.

	И затова и хубавите къщи,
	и каменният Моцарт,
	и устремените очи на черквата
	сьнуват само нечие завръщане.

@@	18 декември 1942
P$
