P>
	Оковите дрънчат! Оковите дрънчат…
	И викове след мен — и викове ечат…
	Обръщам се назад — зад мен гърми цял ад.
	Без огън, без лъча — аз гасна и мълча.

	И пак напред сама аз тръгвам в своя път.
	Свободна, но без мощ… Оковите звучат.
	Див шепот ме следи: „Къде, къде пълзи
	таз сянка по върха?!“ — Аз кретам и мълча.

	От земния ни ад дочувам смях навън —
	пияните от грях… Зад мен оковен звън…
	Аз пъпля в пълен мрак и този шепот пак:
	„Тук има само ад, върни се наназад!“

	Със плач обръщам взор: „Аз искам светлина!
	Навсякъде е мрак, а там си ти сама“.
	На оргии в дола доземам аз страстта.
	Крещи грехът в кръвта. — Аз пламвам и мълча.

	И ето там, от ада — пламък всред нощта
	Разгаря буен огън — едничка светлина.
	Там — клада от души… Страстта, страстта гори!
	Вериги им — плътта! — Аз гасна и мълча…

	Оковите дрънчат! Оковите дрънчат.
	И викове до мен — и викове ечат…
	Обръщам се назад — зад мен гърми цял ад!…
	Там пламна светлина! — Аз плача и мълча.
P$
