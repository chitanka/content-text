	Когато вятъра притисне с хълбоците си водата, е тласъка —
	началото на нейното движение. Безшумното движение на горната вода — по-точно плъзгане над
	долната (а тя лети обратно) нараства и в дълбочина
	И по-дълбоко, по-дълбоко, по-дълбоко тя усвоява
	скоростта си до мига на първата пукнатина…
	Вълната — зародиша й се изправя срещу въздуха.
	И под небето — на хиляда километра започва тя да осезава
	себе си, да се изгражда в скоростта си под небето,
	по-здраво, по-зелено от стомана. И под небето — под
	звездите с неизменните си корпуси, внезапно разрушавана се вдига тя, строи тя свойте мускули и в
	косите й се надига фосфора на най-дълбоката вода.
	Сама — между водата и небето — на деветдесетата минута,
	след толкова прекрасни поражения, в часа — когато
	прекосява фокуса на Лебеда, тя получава първата си
	сянка, а сянката й подчертава тялото, което е…Не
	е вода или небе — това е тя. И как прилича тя на себе
	си. Неповторима и трагично концентрирана в посоката си към брега.
	Преди да се изостри, да намери тя свойта съвършена геоме
	трия, тя знае, че върха на скоростта й е някъде пред
	нея и над нея… Тя помни още своето начало. Но тя
	лети — лети тя и се готви за скока си в секундата, когато и вятъра ще падне — и нощта. Тогава тя внезапно нажежава върха си и под тая звънка плоча
	на въздуха тя се издига рязка — прекрасна, заплашителна, сама.
	Завършена открай, започва тя свойта фантастична
	премиера. Дълбоко в нея скоростта живее, вълната
	носи себе си — гласа си и от вика и въздуха трепери.
	Сама — над всички свои псевдоними. И имена. Кой ще
	узнае? Никой — как тя пресова всяка своя капка, във
	името на своето единство. На своето движение — и
	сила.
	Зелена — а ъглите й нажежени. Високо над страха ми тя се
	блъсна далече там пред мен, но ти не вярвай, че тя
	умря завинаги — не вярвай. Кажи ми не усети ли как
	нещо премина през лицата ни, как нещо — неназовимо
	и прекрасно, — нещо, което никой никога не може да назове и умъртви, премина — и озари сърцето на деня.
