P>
	Когато ний забързани вървиме
	по улиците с близки имена
	едно прекрасно и човешко име
	блести с неразрушима светлина.

	Те всички са се върнали обратно
	и плакали са в скръбния си строй,
	единствен — във сиянието златно
	на изстрелите е останал той!

	С една червена роза във гърдите
	която е растяла с часове
	и продължава да цъфти във дните
	на внуци, дъщери и синове.

	Без никой да усеща — той живее
	със всички ни и всичко на света
	и за това не питайте къде е
	могилата му нейде във нощта…

	С една червена роза във гърдите
	остана той в нощта и във деня,
	за да изпълва винаги мечтите
	и да блести с неразрушима светлина.
P$
