P>
	Летяха враните, а подир тях кат птички
	се вдигнаха далече горските листа.
	Небето стана жълто в миг, а клоните самички
	увиснаха кат скелети във черна пустота.

	И късно — за любов… и пусто — за усмивки…
	тез, що очакваха, умряха от печал.
	Заслизаха по урвите, по горските извивки
	и вълци, умърлушени във заскрежена кал.

	И както бързаха надолу към селата,
	облече планината дреха — цяла сняг.
	С надвиснал, снежен лоб на пътя падна с гръм скалата —
	на пътя, гдето вълците свършиха своя бяг.

	Дали е време вече печка да запаля,
	че моя старец спи, а зъзне той насън?
	Или да ида тихичко с ръка да го погаля,
	че, може би, свещеникът го чака вече вън…
P$
