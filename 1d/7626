P>
	Морето!
	Най-голямото събитие!
	Как ме издига към върха си — целия
	отново ме зазижда във кристала си.
	В блестящото съжителство със люспите
	на рибите — с крилете на комарите…
	(Как ми тежаха дрехите — и тялото,
	зазидано във паметта ми… Името.)
	След оскърбителното, страшното във навика
	да се живее — приеми ме!
	Никога
	аз няма да те принизя до своите
	печални средства за очовечаване.
	Аз ще живея с теб, тъй както рибите,
	за да си върна детското доверие
	в ръцете си, в нозете си. Прекрасно е,
	че си голямо. Може би единствено
	си вярно ти във строгата абстракция
	на картите… В най-мътните ми спомени.
	Как въздухът изгаряше хрилете ми,
	и перките ми блъскаха дърветата.
	И люспите ми падаха по пясъка
	хилядолетия преди сълзите ми…
	Море — и най-интимното движение
	(с което се съблече пред очите ми
	и се венча със въздуха… Ноември е.
	Сезонът на легендите и чашите.)
	Ти смъкна най-драстично цветовете си —
	по-голо и по-истинско от въздуха
	се извиси срещу ми… А делфините?
	А тяхното грегорианско пеене
	на старогръцки? О, море на изгрева.
	Море на вечерта — и полунощите,
	опитомено в толкова пристанища.
	Върни ми и хрилете ти, и перките,
	и радостта ми от живота в твоето
	пространство, светлина…
	А хоризонтите
	как бягаха на пръсти по вълните ти.
	Поети и моряци — в отчаяние
	те гледаха — голямото събитие
	в живота ни и може би единствено…
	Прекрасно съчетание на толкова
	несъвместими елементи — кончета,
	актинии съзвездия и гларси…
	На пясъците — пеещата струя
	на бившите скали… Но невъзможно е
	да продължа по ръста ти със думите.
	Ще спра за да живея аз —
	сълза съм аз
	от скулите ти — тръгнала към устните.
P$
