P>
	Без сънища и биография, щастливият
	не предизвиква завистта ми!
	Радва ме
	щастливо осененият с прекрасното
	доверие — със любовта на вещите!
	О, гардероби и легла в усмивката
	на нощите без сънища и викове!
	Без бялото, студено пълнолуние
	на луминала…О, сервизи сребърни —
	тъй кротки във ръцете на щастливия!
	(Самоубийствено чупливи в моите…)
	Щастливи и покорни автомобили…
	Щастливият не предизвиква себе си!
	Върви той с часовете си по улици
	и булеварди, както със момичета.
	Щастливи телефони, вие вкусове
	гласа му със перверзно удоволствие!
	И без да иска, той възбужда странното
	покорство на живота… и животът му
	прилича на екскурзия до Атина…
	(Аз може би греша — но не до толкова,
	че да прекъсна.) И накрая — винаги
	жената на щастливия е хубава!

	Декоративно-рубенсова… Щастие!
	Благодаря ти, щастие, за твоята
	жестока съпротива… Невъзможно си!
	Каквото да направя, ти си винаги
	почти…зад милиметъра, секундата…
	Там някъде зад думите, зад дните ми
	и нощите ми… Как сияй животът ми
	през гарите, летищата, квартирите…
	Не мога да си го представя иначе!
	В средата на живота си, аз, смешният,
	съм между свойто щастие
	и себе си!

	За себе си скърбя — за щастливия!
	Щастливи ли сте вий без мен наистина?
P$
