P>
	Аз съм скулптора и става злато
	глината във моите ръце.
	Всеки като зима или лято
	ми донесе своето лице.
	Идваха при мене мълчаливо
	старци и младежи, и деца.
	Идваха с лица и настойчиво
	искаха по-хубави лица.
	Щедростта ми беше справедлива
	и не беше глупава мълва.
	Правех за една черта красива
	по-красива цялата глава.
	И съдбата беше много лека —
	лека лодка в моите ръце.
	Докато дойде в дома човека
	с пустото откраднато лице.
	И във изгрева с блясъци морави
	той смути мойта силна ръка:
	— Направете лицето ми, моля ви! —
	Ах, лицето ви! Точно така!

	А помня върху градската ни сцена
	го гледахме с усмивка озарена
	в Ромео с роза, в Карлос със рапира
	и плачехме, когато той умира…
	Възкръсваше ли, хвърляхме цветя,
	а бяхме много бедни за цветя
	и в стихналата зала като слепи
	с ликуващи очи и пълни шепи
	разграбвахме, горещи, жадни, диви,
	лицето му и ставахме красиви.
	И свършваше ли всичко, заслепени
	и възхитени, и опиянени,
	се блъскахме в широката врата
	като щастливи някакви разбойници
	и бавно ни превръщаше нощта
	в щастливи или страдащи любовници.
	А той във свойта задкулисна клетка
	захвърляше разкошната наметка
	и с нервни пръсти вдигаше отново
	на свойте къдри сивото олово.
	Докато с безпределна яснота
	в една зора, събудила света,
	когато ярко слънцето червено
	изгряваше като новородено —
	едно голямо, страшно огледало
	му отрази лицето, жалко-бяло…
	Той в него като в стъпкано огнище
	потърси болка, не намери нищо.
	Целуна само малката ръка
	на портиерката с очи засветили
	и тръгна с треперящите крака
	на всички детронирани владетели.

	И във изгрева с блясъци морави
	той смути мойта силна ръка:
	— Направете лицето ми, моля ви! —
	Ах, лицето ви? Точно така!

	Той остана и строго зачака.
	Беше странно и страшно това.
	Беше страшно, дори се разплака
	една каменна детска глава.
	Аз изтръпнах, попитах къде е
	вашето истинско, живо лице?
	И не знаех дали той се смее,
	или плаче, отпуснал ръце.
	Питах тихо, а после безумно
	закрещях и заблъсках стени.
	И тогава се втурнаха шумно
	много хора, мъже и жени.
	Всеки върна по-кротко от птица
	най-красивата своя черта
	и от камъка мойта десница
	едно живо лице очерта…
	Заблестя във добрата усмивка
	вдъхновената горда уста.
	С катедрално красива извивка
	се издигна челото в нощта.
	И лицето му стана така, че
	би могло да говори дори,
	да се смее, да вика, да плаче,
	да угасва и пак да гори.
P$
