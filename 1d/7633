P>
	И никакво спасение във думите!

	Унищожи ти помежду ни въздуха
	и любовта ни се превърна в статуя.
	Ти обезсмисли всичките си жестове,
	обезплоди им ритъма. В насилие
	превърна красотата им…
	Обсеби ме
	и ме изгуби с някакво неистово,
	жестоко вдъхновение… О, Господи!
	Ний бяхме под закрилата на всички
	дървета, булеварди и крайбрежия.
	Удостоени бяхме със прекрасната
	закрила на сезоните — живеехме
	със часовете като със приятели.
	Сега са тъй враждебни часовете ни.
	И думите — безсмислени са думите!
	Внезапното печално изумление
	в очите ти (ах, как скърбя за себе си)
	ме предизвиква и отрича целия…
	Тъй чужда си и тъй ненужно хубава,
	ти — удвоената ми самота,
	но време е:
	— Върви си и не се завръщай никога!
	Спаси ме ти и отнеси със себе си
	лицето си на оскърбена — тъмната
	енергия на яростно отчаяна…
	Не ме убивай с гипсово-студеното
	подобие на любовта си…
	Моля те,
	не се завръщай! Остави ми думите —
	лицата им извърнати и гарата!
	И името си — легнало на релсите,
	на релсите за София… На дъното
	на моето мълчание…
	Завинаги!
P$
