P>
D>
	На Ц. Д.
D$
#	1
	Ромео пак поведе Жулиета
	по старите си вкаменени дири.
	В градините с премръзнали дървета
	или потайно в тесните квъртири…
	И в сенките на техните пердета
	със устни, и от пламъци по-сини,
	Ромео пак целува Жулиета
	като преди, преди, преди
	години!

#	2
	В поледицата звънко потрепера
	тополата… И всичко занемява!
	— О, примавера! Белла, примавера —
	виелицата ли сега запява?
	Една прегръдка къса на перона!
	Едно последно — „О, мисли за мене“!
	И става цялата земя Верона,
	потънала в невиждано цъфтене!

#	3
	Ах, колко дълго, дълго сме живели
	на сцената в различните спектакли!
	Кога луминесцентните кристали
	заместиха маслинените факли?
	И ти — красива в техните сияния —
	дойде при мене като от безкрая…
	За щастие ли, или за страдания —
	не зная!

#	4
	Да тръгнеме! Аз трябва да говоря,
	защото става нещо страшно с мене.
	В една следкарница със много хора
	да седнеме, притиснали колене.
	И с треперящи лакти върху кръга
	на масата — с димящите кафета —
	ще ти разкажа как Една излъга
	сърцето ми, че била
	Жулиета!

#	5
	Приличахте си в устните — наверно
	не си била целувана тогава.
	В косите и канеленото черно
	и досега не мога да забравя!
	Два подписа благословиха брака!
	Два поклона във бялата й къща…
	И тя получи право да ме чака,
	да ме изпраща и да ме прегръща!

#	6
	В саксиите цикламите цъфтяха
	и в сянката на праните пижами
	отдавна прецъфтяха — пожълтяха
	червените и белите циклами!
	Пристигаха добрите философи —
	съседите — и спореха тепърва
	дали да бъде пържена с картофи,
	или с домати прясната пъстърва!

#	7
	С пъстървата поднасяха салат
	и виното си пиеха спокойно.
	Потупвани доволно по бедрата
	съпругите запяваха нестройно…
	Хазяина със старата цигулка
	подхващаше напевите горещи
	и на дивана плюшената люлка
	люлееше пияните ми плещи!

#	8
	Разсъмваше ли се — звънтяха стъпки,
	звънтяха думи и звънтяха менци…
	Събуждаха ме трескавите тръпки
	на чакащите корабокрушенци…
	Главата — пуста, раменете — болни
	и вместо хора — чакани с години —
	непоносими и самодоволни —
	пингвини!

#	9
	Сияеше във блашно, постно, млечно
	на кухнята им къщата могъща…
	Във събота срещу неделя — вечно
	с бутилката добра, една и съща,
	пристигаха добрите философи —
	съседите — и спореха тепърва
	дали да бъде пържена с картофи,
	или с домати прясната пъстърва!

#	10
	Закуска — и отново осем часа
	във сградата с тапети много стари.
	Разтваряше добрата „Дом-украса“
	вратата си за моите другари…
	По-младите стояха до вратата,
	по-старите — до печката огромна…
	До края ще ги помня — имената
	единствено не мога да си спомня!

#	11
	С колегата си бяхме нещо сложно
	по принципи, по възгледи, по чувство!
	Художници в отдела за приложно
	или подобно някакво изкуство…
	Той бягаше картони да купува,
	а после ги нарязвахме на ленти.
	И текста леви, леви марширува
	в шпалира от червени орнаменти!

#	12
	Боите ни се радваха — и ние
	се радвахме по детски на боите!
	Ликуваше безличната хартия,
	приела на героите чертите.
	Рисувахме в очите им възторга —
	медалите по бялата им пазва…
	И казваше накрая профгрупорга:
	„Добре е! Като че ще заприказва“…

#	13
	Поруменели, ний брояхме текста
	и часовете по портрета — после,
	разбойници в морето на кодекса,
	го пращахме при касиера, после
	оставахме отново в тишината,
	живото си отиваше с портрета…
	Тогава се разтваряше вратата
	и идваше жена ми —
	Жулиета!

#	14
	Отивахме в градината, където
	замайваше разцъфналата лайка.
	И бавно посиняваше в небето
	на облаците бялата мозайка.
	Висяха ваксаджийските сандъци
	по циганските детско-слаби плещи,
	а трите продавачки на фъстъци
	запалваха големите си свещи
	и простата, циментова Диана
	оглеждаше безплодното си тяло
	в зелената повърхност на фонтана
	като във флорентинско огледало…
	…Вървяхме ний! Мълчахме в тишината!
	А някъде зад всичките небета
	безшумно се събличаше луната
	със тънките ръце на Жулиета!

#	15
	И падахме в леглото уморени.
	Заспиваше тя може би щастлива
	на бялата възглавница до мене
	като момиче тиха и красива…
	Усмихваше се бледа, просто бяла,
	а аз я гледах тъжен и учуден —
	защото може, както е заспала,
	да не поиска тя да се събуди!

#	16
	И тя не се събуждаше — мълчеше
	заключена… от сънища пияна!
	И тихо беше!
	Тихо!
	Тихо беше!
	А времето струеше от тавана…
	Отекваха край мене часовете
	безцветни, монотонни, упорити —
	роднините й в старите портрети
	приличаха на черни сталактити!

#	17
	В прозорците, по-глухи от гоблени,
	душата ми се взираше… Тогава
	разбрах аз, че някъде — не в мене —
	живота ми като вода минава…
	Че някъде живота тържествува,
	ликува и прощаваи наказва,
	но в моето сърце не съществува
	и моето лице не забелязва!

#	18
	Къде е той?… Мълчеше Жулиета!
	Мълчаха сталактитите! — Къде е?
	Не искам да живея без морета
	и без герои — исктам да живея!
	Не ми е нужна мъдрата ви грижа!
	Насреща ми не тръгвайте, защото
	аз — Дон Кихот — сега ще ви пронижа
	във веселото име на живота!

#	19
	Къде е той? И как да го позная?
	Да го докосна и да го открия?
	Аз искам да живея — да мечтая!
	Да съм герой!
	Най-верния!
	Добрия!
	Навсякъде да съм — във всяко време,
	във всяко нещо и във всички хора!
	За да не бъде любовта ми бреме,
	да се усмихвам — вярно да говоря!

#	20
	Но спеше тя — мълчеше Жулиета!
	Портретите мълчаха — и без думи
	аз се загледах дълго във лицето —
	в ръцете й разпънати върху ми…
	Сърцето ми почувства, че те няма,
	и се заблъска в тъмната си клетка…

#	21
	Разбира се — небето не изчезна!
	Не експлодира земната обвивка!
	Луната от върха си ме погледна
	със свойта ренесансова усмивка!
	Дърветата отново разцъфтяха…
	И пак в нощта сърцето ми завика…
	Гледачките на карти те видяха
	и казаха ми, че си дама пика!

#	22
	Ах, колко дълго, дълго сме живели
	на сцената в различните спектакли!
	Кога луминесцентните кристали
	заместиха маслинените факли?
	И ти — красива в техните сияния —
	дойде при мене като от безкрая —
	за щастие ли, или за страдания
	— не зная!

#	23
	Да тръгнеме по светлите пътеки
	на деветстотин шестдесет и трета…
	Аз съм Ромео от рода Монтеки!
	Наистина ли ти си Жулиета?
	И тебе ли те лъгаха?
	Прости ми
	и не плачи! Да тръгнеме веднага!
	Повтаряй ми — крещи ми свойто име
	и ми подай забравената шпага!

#	24
	Крещи ми свойто име — не забравяй,
	че ти си Жулиета! Излъжи ме,
	че птицата в градината е славей…
	Ромеевите жестове върни ми
	и словото Ромеево… Не спирай!
	Не падай ти на сцената огромна!
	Ти милосърдно текста ми суфлирай!
	Аз ще си спомня! Всичко ще си спомня!

#	25
	Ти текста ми суфлирай! Аз с такава
	невероятна сила ще играя,
	че в своята игра ще те забравя
	и ще забравя автора — накрая
	ще се усмихна аз в нощта сурова,
	ще се изправя върху тротоара…
	По дяволите твоята отрова,
	аптекарю!

#	26
	О, колко нощи с тяло уморено
	и въпреки умората си — нежна —
	ти хвърляше палтото си зелено
	като поляна по земята снежна…
	Или в дъжда по стълбите гранитни,
	с бетонени и дървени извивки,
	посрещната от много любопитни
	и много унизяващи усмивки…
	Ти падаше от въздуха по-бяла,
	по-тежка от разпятия върху ми!
	А после се усмихваше — видяла
	уплахата в очите ми безумни…
	Подаваше ми на косите гъсти
	червеното и черното горене —
	люлееше ме с трескавите пръсти
	на любовта си, пазена от мене!

#	27
	Понякога — печална, хладна, гола —
	ти плачеше — до мене ти мълчеше!
	Тежеше ти жестоката ми роля
	и страшното ти име ми тежеше…
	Аз падах върху нервните ти тръпки
	и исках може би да те запазя,
	но ти крещеше в моите прегръдки
	от болка и обида, и омраза!

#	28
	Къде си ти? До мене ли? Върви си?
	Не си отивай, моля те, прости ми!
	Обичай ме до края — усмихни се
	и в своята усмивка приюти ме…

	Не сме самотни ний! Недей повтаря,
	че няма по-самотни във всемира —
	Меркуцио не свири на китара,
	но ни отстъпва своята квартира!

#	29
	Ний влизаме по-тихи от луната.
	На пръсти в коридорите вървиме
	и тежката вода на тишината
	е пълна със вкуса на твойто име
	и мойто име… Ний сме много бледи!
	И много тихи — малка е Верона!
	Известно е на близки и съседи,
	че нашата любов е „незаконна“!

#	30
	Смутени са фасадите червени
	на гражданските правови кодекси!
	Кварталните светци са възмутени
	до дъното на своите комплекси!
	Ний бягаме… И някаква градина
	ни скрива под високата си арка…
	със блясъка на свойта перушина
	и козина — ни среща зоопарка!

#	31
	Бизона се бунтува — и рогите
	са впримчени в изстреляната прашка.
	Пауна ни поглежда със очите —
	хилядата — на своята опашка…
	Лъва не се надява за победа —
	смирена е походката му тежка.
	Маймуната ни гледа, гледа, гледа —
	усмивката й е почти човешка!

#	32
	И ме обзема ненадейно чувство!
	Сега си с мене ти — и аз живея!
	Ще издържим ли страшното изкуство
	да сме човеци… Аз да съм Ромео!
	Ти — Жулиета… Малката маймуна
	ни гледа, гледа, гледа и се скрива!…
	Благодаря ти — дай да те целуна —
	понякога си толкова красива!

#	33
	И толкова си в мене — че се плаша
	и искам да изчезна! Да се скрия!
	Но ти си цяла в стъклената чаша
	на мойте часове… И аз те пия!
	Във въздуха си, в градските дървета!
	В тромпета на казиното —
	по-стройна
	от бронзовите звуци на тромпета —
	ти цяла си в нощта ми неспокойна!

#	34
	И се разсъмва… Тръгваме пияни
	от въздуха на някоя алея…
	с походките на древни християни
	пред римската тълпа на Колизея!
	И въпреки това — недей повтаря,
	че няма по-самотни във всемира…
	Меркуцио не свири на китара,
	но ни отстъпва своята квартира!

#	35
	О, дворове по-шумни от слугини!
	И улици — събрани на площада!
	Комини… И комини… И комини…
	Ограда… И ограда… И ограда…
	Театъра е до съда — съвета,
	пожарната, часовника, файтона…
	И блясъка на голите дървета
	по голите площади на Верона!

#	36
	Понякога страхът ни застъклява!
	Тогава най-невзрачната завеса
	езика си внезапно раздвоява:
	Къде са? Не видяхте ли къде са?
	Завесата се блъска във небето,
	дърветата и хората — къде е?
	Безсрамницата Жулиета де е?
	И този стар алкохолик Ромео?

#	37
	И във една от нощите, броени
	от двама като сребърни монети,
	аз знам — ще се събудят разярени
	Монтеки — съюзени с Капулети…
	Верона ще изтръпне занемяла
	като китара, стъпкана на прага,
	и ще прониже дрехата ми бяла
	Тибалтовата шпага!

#	38
	Тибалт ще трябва да умре — защото
	е страшната ръка на Капулети…
	Не искам да повярвам, че живота
	и любовта са врагове заклети!
	Не искам! И какво, че наранени
	са нашите души от много болка! —
	Аз ще ти кажа — ние сме родени
	да помириме любовта с живота!

#	39
	Ах, колко дълго, дълго сме живели
	на сцената в различните спектакли!
	Кога луминесцентните кристали
	заместиха маслинените факли?
	И ти — красива в техните сияния —
	дойде при мене като от безкрая!
	За щастие ли, или за страдания —
	не зная!

#	40
	Да тръгнеме…
P$
