P>
	Кълна се пред лицето на Дактила,
	на Калиакра в грозния прибой,
	спасителя се давеше — със сила,
	със страшна сила давеше се той.

	Той — музика от мускули и стави.
	Роденият под знака на Лъва,
	не вярваше — о, Боже, — че се дави,
	самите ний се вярвахме в това.

	Но давеше се той. С полупечални
	движения в пенливия прибой,
	пред всички нас тълпа потенциални
	удавници… Ах, давеше се той

	красиво… Без да вярва, че умира.
	Прибоя за минута го срази.
	(И лятото — финала му — Елвира
	заплака с аркансилови сълзи.)

	До дъно той душите развълнува.
	Как гледахме ний в празния прибой.
	Какво, че той не знаеше да плува?
	Ний вярвахме, че ни спасява той.
P$
