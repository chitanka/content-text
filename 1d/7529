P>
D>
	За мама
D$

	Лицето му е бледо и прозрачно,
	очите му — отворени широко,
	— тъй светли и печални…
	А може би и радост там дълбоко
	във погледа блести?

	Ръцете му — издигнати в молитва,
	отправена към тъмното небе
	— тъй чуждо и далечно…
	А може би за него то е близко,
	обично, неразделно?

	И всички слушат думи —
	златни, топли, замълчавани,
	и думи сиви, тъмни, сребърни;
	и всички слушат — той говори
	за своето небе,
	за себе си,
	за тях и техните дела и мисли,
	и той говори дълго,
	и всички слушат.

	Но думите са златни, топли, замълчавани,
	и думите са сиви, тъмни, сребърни,
	и никой ги не вижда,
	и всички слушат,
	но никой не ги чува как звънтят.

	Той говори,
	лицето му е бледо и прозрачно,
	очите му — дълбоки и печални,
	и той говори,
	но е сам.

@@	1937, януари
P$
