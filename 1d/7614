P>
	В бургаските покрайнини, където са тръстиките
	посочени от вятъра, във къщата единствена
	баща ми се завръща и престава майка ми
	да се страхува — както винаги — от залеза.
	В прозорците се утаява бавно залеза.
	Червената му тишина изпълва стаята.
	Баща ми се усмихва и изправя до прозореца.
	Дърветата отсреща са добрите му приятели.
	Под свойта Богородица присяда майка ми.
	И двамата са хубави — по-хубави от всякога.
	Навярно от годините… Не само от годините
	лицата им — особено в очите — си приличаха.
	И тъмно е… Сестра ми се завръща от училище.
	Изпълва огледалото и гребена разсеяно
	потъва във косите й… Косите й засветиха —
	отблясъка им ляга по лицата на заспалите.
	И брат ми се завръща… Само аз съм някъде.
	Неумолимо някъде, но моето присъствие
	е винаги във въздуха и съществува в техните
	движения и сънища,
	усмивки и мълчание…
	Най-близките ми — целия съм в светлите им
	погледи —
	по-истински от мойто отражение в прозорците
	на влаковете и огледалата на хотелите…

	Ах, някога, когато се погледна в огледалото
	и не позная себе си, ще се завърна сигурно
	в бургаските покрайнини, във къщата единствена,
	при хората единствени… И ще намеря себе си
	във погледа на майка си… Ще се усмихна

	и хубавите имена на моите приятели
	подобно гларуси ще се заблъскат във прозореца.
	И вярвайте — разсъмването ще е много хубаво.
	Ще ме повикат първи майка ми и слънцето.
	Ще се събудя с детското предчувствие за щастие.
	Внезапното изтръпване на тялото ми мургаво
	ще ми напомни за морето… И внезапно къщата
	единствена — със хората наистина единствени
	ще ми омръзне дяволски, ще се отдръпне някъде…
	Морето ще нахлуе във душата ми… И с някакво
	сподавено безумие ще оседлая коня си.
	Отново ще се впусна във великото пътуване
	към щастие и слава, и усмивки, и приятели —
	пътуване, единствено достойно за достойните
	и истински мъже.
P$
