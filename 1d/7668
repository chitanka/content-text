P>
D>
	На художника Михаил Ангелов
D$
	И никога аз няма да забравя.
	Завинаги ще отнеса със себе си
	дърветата — самотните дървета,
	надвесени по пясъка на моето крайбрежие.

	На Анхиало гордите дървета
	и скръбните дървета на Каварна.
	Със корени — горчивите в морето,
	а сладките в земята. И с корони —
	мечтата, моделирана на вятъра
	в най-чистата си форма… На едните
	короната — как скача тя тъй, както
	делфина (или спомена за него)
	из паметта ми ужасена. Стига.
	На другите, които са по-плътни,
	короната прилича на луната.
	Едните или другите — пред всички
	на мократа земя ще коленича,
	за да усетя гордостта, с която
	се носи и най-тежката корона.
	Навярно във това е красотата
	на морските дървета… И аз, който
	във името на красотата трябва
	да изрека най-страшната присъда
	ще коленсича просто на земята.
	Последното листо ще се откъсне.
	Листото, на което е написана
	червената история на лятото,
	ще се удари бавно във морето.
	(Камбана, над която ний висиме.)
	Тя ще отекне с бронзово звънтене.
	И аз ще стана. Ще се вдигна рязко
	със скока на тръстика. И ще тръгна.
	Ще понеса аз тежката корона
	на красотата… Гордо ще я нося.
	И ще се уча вярно да й служа.
	Аз във името й ще осъдя всичко,
	което я убива… Не търсете
	смекчаващи вината обстоятелства.
	Присъдата ще бъде справедлива.
	Когато се уплаша… И тогава
	към луминала няма да посегна.
	Аз ще си спомня морските дървета.
	На Анхиало скръбните дървета
	и гордите дървета на Каварна.
	(Говоря за дърветата… И, господи,
	отново ме издига най-зеленото.
	Тополата на улица „Безименна“.
	В бургарските покрайнини. И майка ми.
	Но майка ми ме вика на прозореца,
	а аз не мога да се спомня името.
	Катеря се с мълчание по клоните
	и много ми е хубаво… Тополата
	полека ме разтваря във листата си
	и аз съм птица, аз съм мравка, малкото
	и най-зеленото листо на клоните —
	листото се усмихва на пространството
	и не усеща във гласа на майка си
	червената история на лятото.)

	И никога аз няма да забравя.
	Завинаги ще отнеса със себе си
	дърветата… Огромните дървета
	в градината на варненската болница.

	Сестрата — помня аз — ми се усмихна
	и ме поведе бавно към балкона.
	И скочиха срещу ми — излетяха
	стълбата на внезапните дървета.
	И рязко осезание на стръмни
	потоци, струи от чешми, морета
	се блъсна във горещите ми устни.
	Загатнаха ми стройните дървета,
	че ще живея… Че се качвам бавно
	по някакво стъбло невероятно,
	с невероятна сила извисено.
	О, аз си спомних — детските ми длани
	прегръщаха уплашено дървото
	и мравките ме учеха как трябва
	по клони и стъбло да се катеря.
	Ръцете ми растяха… И внезапно
	докосваха приведените клони.
	С усмивка ме посрещнаха добрите,
	а лошите — с печална съпротива.
	А лошите се чудеха — най-злите
	ме питаха кога ще се обеся…
	Понякога ми спираше сърцето.
	Ръцете ми умираха — тогава
	си мислех, че вися във тишината
	между небето и земята — мислех,
	че моето дърво не съществува.
	Тогава аз се мъчих да си спомня
	уроците на детските ми мравки.
	И пръстите ми хващаха отново
	спасителните клони на дървото.
	Високо над главата ми — по-близко
	и все по-близко слънцето, небето…
	И аз ще ги докосна. Аз ще бъда
	червената история на лятото…
	Без да усетя болка — ще ударя
	голямата камбана на земята.
	И ще отекна — може би — в сърцето
	на Някого…
P$
