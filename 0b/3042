	Пешо Телето — бизнесмен с три висящи дела — махна мобифона от ухото си и погледна с нежен поглед своя верен бодигард Боби Картофа. Погледна го и въздъхна:
	— Тъжно ми е, Компир, много ми е тъжно като те гледам!
	— Защо, шефе? — попита бодигардът.
	— Ми щото си много прост, е затова! Затова ми е тъжно да те гледам!
	— Шефе, не съм толко прост! — възрази бодигардът. Моем и да четем, моем и да пишем! Кво повече?!
	— Не е достатъчно, Компир! Не е достатъчно! — пак въздъхна бизнесменът. — Култура ти липсва! Ама истинска култура! Не там Радки-пиратки, тигри и баровци! Шекспир, Компир, Шекспир! Ей това ти липсва на тебе! Знаеш ли кой е Шекспир?
	— Не знам, шефе! — чистосърдечно си призна охранителят. — Не го познавам тоя!
	— Видя ли? — усмихна се Пешо Телето. — Шекспир, Компир, е писател! Англичанин…
	— А, шефе, аз, нали знаеш, с англичани не съм работил… Аз съм по сръбската линия… И по шиптърската… С англичаните работи Гого Тайсъна.
	— Абе, Компир! — вече не се усмихна, а направо се разсмя бизнесменът. — Нали ти казах, че човекът е писател, не е от нашите партньори!
	— Ми тогава, шефе, ептен па не мое да го познавам!
	— Ще го опознаеш, Компир! — строго каза шефът. Писна ми вече около мене да има само простаци и неграмотници! Ей сега ти давам една негова книжка. „Хамлет“ се казва! До другия понеделник да си я прочел! А вътре има едно „Да бъдеш или да не бъдеш“… Него го искам наизуст!
	— Защо бе, шефе?! — почти проплака Боби Картофа. Ква грешка направих, та такова наказание?!
	— Казах ти, Компир! Грешката ти е, че си прост! Това е! Действай!
	След една седмица Боби Картофа стоеше пред Пешо Телето и чинно, като ученичка рецитираше:
P>
	„Да бъдеш или да не бъдеш — туй е въпросът.
	Дали е по-достойно за душата
	да понесеш камшиците, стрелите
	на бясната съдба, или да се
	опълчиш сам срещу море от мъки
	и да им туриш край? Умри, заспи…“
P$
	— Шефе! — неочаквано прекъсна рецитацията си той. Бе много кофти превод е това! Кой сега говори по тоа начин? Бе тия хора редактори немат ли?! Я, скивай ако аз го бех превел, как щеше да е!
	И забил поглед в тавана, Боби Картофа започна да рецитира отново:
P>
	— „Да бъдеш или да го духаш — е там е интересното, брато.
	Кое е по на далавера за душата —
	дръвцето ли да гризнеш
	или да тръгнеш соло да я бориш мъката
	и в крайна сметка да и лепнеш некролога? Умри, отмъркай —
	не бутай повече аванти… И запомни, че тоя сън
	че ти издуха сичките проблеми
	ами отсекъде.
	Е, тоя край направо те кове! Умри, отмъркай…
	Или па по-железен вариант — сънувай?…
	Обаче тука става шибано: понеже,
	познай какъв ли сън че ти набутат,
	навиеш ли се сам да гушнеш хризантемите?…“
P$
	— Стоп! — рязко го прекъсна бизнесменът. — Компир, ти си гениален, бе! Ти надмина всички ми очаквания! Слушай сега: до другия понеделник искам целия „Хамлет“ в нов превод! А после се зафащаш с „Ромео и Жулиета“!
	— Слушам, шефе! — по войнишки отрапортува Боби Картофа. — Ако искаш и „Макбет“ мое да подфанем! Обаче за него че требат поне десет дена…
	— Действай, Компир! Действай, поете, мой! — изрече Пешо Телето и почувства, че още миг и ще се просълзи.
