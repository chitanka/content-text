P>
	Да се не гордейме в пустославье шумно.
	Кой там дига чаши и крещи безумно:
	„Ние сме велики! Ние сме най-първи!“
	В тоз час на страданья, на сълзи и кърви!

	Тишина! Да млъкат песните пияни,
	самофалства груби, яростни закани.
	В дните на триумфа, о, Софио, давай
	пример на смиренье — Белград ти не ставай.

	Днес се върши тайнство велико и страшно,
	далеч от нас гордост, лекомислье гряшно!
	Когато във храма чувствуваме бога,
	кой смей посред химнът да вдига тревога!

	Днес е час тържествен на молитви, бденье,
	шумен пир не става, а богослуженье,
	час, във кой коват се съдбините нови,
	мъртвият възкръсва, чупят се окови.

	Тишина, смиренье! Крясъци ил гаври
	блясъка засенят на чистите лаври:
	за тях кръв проля се, кръв проля се много…
	Не дигайте чаши! Молете се богу!

@@	2 януари 1916 г.
P$

N	Това стихотворение ми бе навеяно при минуването късно вечер край един столичен локал, дето шумеше „патриотарско“ пиршество, в същото време, когато в близката църква ставаше „нощно бдение“ за борците на бойното поле.
