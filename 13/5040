	Слънцето заливаше с утринния си светлик гористите чуки, що се чернееха над преслапът, през който минува път от Тракия за Търново. Живописно изпъстрените — с яркозелени рудинки и свежи моравки — лесове на Стара планина се разстилаха вълнисти до призрачно-обайните равнини на Дунавска България. Прохлада духаше. Сенките на големите букове шареха ронливия друм, из който пътуваха двамата българи.
	Тия двама българи бяха два братя.
	Когато пак се поспряха с конете си под една сянка, за да се закрият от жежките лучи на утринното лятно слънце, по-младият брат се обърна към по-стария, все мрачен и мълчалив:
	— Ти все си намръщен. Кажи нещо, бачо.
	По-старият въздъхна и отговори почти през сълзи:
	— Какво да ти кажа? Проклятие, брате, виси над нас. Бедно отечество, бедно отечество!
	— Защо това отчаяние, бачо?
	— Защото сме роби. Робите нямат право да бъдат весели.
	— Но имат право да се надеят — възрази по-младият брат.
	— Надеждата днес е едно безумие.
	— Не, тя е една добродетел, и най-потребната сега.
	По-старият брат се усмихна горчиво, почти презрително.
	— Да, ние сме роби, врагът ни е оковал, отечеството е нещастно — каза по-младият; — но вярата ни дава крила.
	Те боднаха конете по жилестите корми п продължиха пътя си.
	Денят преваляше. Слънцето трептеше веч над западните приоблачни чуки. Скоро притъмня. Пътниците отседнаха при Янтра, напоиха уморените си коне и се отбиха в една планинска колиба да нощуват. Вечеряха с хляб и кромид лук, па си легнаха въз постеля от борови върхари.
	На следния ден, къде пладне, те съзряха търновските скалисти рътове. Отседнаха при Царева ливада за почивка.
	— Е, сега какво ще кажем на тьрновци? — каза мрачен по-старият брат.
	— Ще им кажем: надейте се и не губете бодрост. Ти вярваш в бога?
	— Както и ти.
	— Бог не обича слабодушните, обича силните духом.
	Тоя кратък разговор стана преди… 738 години. Двамата братя се наричаха Петър и Асен. След три години България беше свободна.

	* * *

	На Атонският полуостров Паисий една заран след нощното бдение над историята на българските царе, патриарси и светии, която пишеше, излезе да се разходи под високите борики и се спря с поглед устремен на север.
	Той гледаше към България.
	И той въздишаше.
	И казваше:
	— О бедна Болгарио! Покрусена и поробена майко! Кога ще те видя огряна от слънцето? Ще ли доживея до радостния ден, когато ще счупиш веригите си и ще прославиш господа бога зарад избавлението си от агарянско иго? Ще ги счупиш, вярвам, ти си ги чупила и друг път. Бог не забравя праведните. Светата му десница ще се простре над тебе. Затова мужай се, крепи се и бъди силна за денят, когато божият глас ти извика „Стани!“
	И той издигна треперещата си ръка и благослови планините и върховете, които се тълпяха в кръгозора на север.
	Бялото море, блеснало като разтопено сребро, лъщеше заслепително от ярките лучи. Вълните се удряха о брега и се пръскаха на лучисти бисери.
	Паисий дълго замислен гледа морето, па се повърна в килията си и подхвана пак нощния труд. В погледа му светеше далечния отблясък на възродена България, в която той вярваше…

	* * *

	На 1876 година като емигрант бях в Браила.
	Априлското въстание, баташките ужаси, кланетата в България потресваха цяла Европа — тогавашната Европа. Гладстон гърмеше със своите позиви към възмутеното человечество.
	В едно кафене аз се разговарях с браилския французки консул, с когото ме бяха запознали.
	Той беше человек образован, елегантен, горд с отечеството си и с великите традиции, завещани от Френската революция.
	В беседата той пожела да узнае защо са въстанали българите, да узнае от мене, очевидец на турската тирания и жестокости. Учуден малко, че той всичко това трябваше да знае от френските вестници, аз побързах с пламенни слова да му опиша причините на въстанието и погрома, който го последва. Впуснах се в хиляди подробности за ужасът, извършен от турците.
	Стори ми се, че моят разказ го покърти, той си потърка челото и попита:
	— Да, знам, но защо въстанахте?
	Аз го гледах слисан от тоя странен въпрос.
	— Защо ли? За да бъдем свободен народ.
	Той попита:
	— А позволяват ли ви турците да се молите богу в църквите?
	— Да.
	— А оставят ли свободно да си орете земята?
	— О, да.
	— Тогава никак не разбирам защо въставате.
	И синът на Франция, горд с великите принципи, завещани от Френската революция, поклони ми се учтиво с ласкава усмивка на лицето и си отиде.

	* * *

	Преди години ходих в Париж и посетих знаменития френски доктор, старият Ф., светилото на френската медицинска наука.
	След консултацията той ме разпита за България.
	Разправих му за нея, каквото беше потребно.
	Той ме слуша с голямо внимание.
	— Имате ли възможност да виждате княза си?
	— Понякога — отговорих аз и излъгах, защото княз Фердинанд беше за мене недосегаем и никога не бях говорил с него. Но нали човешка суета? — отговорих му тъй.
	— Аз ще ви моля да го поздравите от мене, когато се завърнете във вашето отечество.
	— Мерси, без друго.
	— Ние с него сме приятели — продължи докторът, — той е идвал няколко пъти при мене, когато посещаваше Париж. Предай му непременно моето почитание. Той е прекрасен човек, цял французин по душа.
	— И малко по кръв — прибавих аз. Докторът се позамисли.
	— Виж, това последньото не знам… все равно… Той беше мой клиент. Остави ми и портрета си.
	И той посочи на един голям фотографически портрет на стената.
	Аз с любопитство погледах портрета.
	Там стоеше сръбския княз Петър Карагьоргевич с няколко саморъчни реда от него под образа му!
	А ние, които знаем всичко за Франция, най-дребните случки в нейния политически живот, най-незначителните й политически мъже!
	Г. Клемансо сигурно знае повече за България, сега.

@@	Ноември 1919
