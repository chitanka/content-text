P>
	На една илюстрована карта
	на кон яхнал видях Бонапарта.
	Но не оня, що царства разклати,
	що го Англия пленник изпрати
	там на острова сред океана
	да умре — и безсмъртен остана;

	но не оня, що цяла вселена
	със войни и с победи разтресе:
	към Египет се вихрен понесе,
	победй при Ваграм и при Йена,
	взе Берлин, Рим, Москва и Виена
	и в безсмъртьето жив се възнесе.

	Но тоз, кой, пръв глупец при глупците,
	сръбский кораб блъсна о скалите
	и в провалата Сърбия хакна,
	кой без шапка от Призрен побягна
	и баща си в Албанйя изпрати
	гост на вълците гладни зъбати;

	този, що епопея създаде
	от безумства, позор и злочинства
	и с безброй прочу се безчинства,
	що геройски плесница в Щип даде
	на невинно девойченце мало,
	че се българка то назовало!

@@	Февруари 1916 г.
P$

N	Видях неотдавна сръбска илюстрована пощенска карта, която даваше поразителен израз на болезненото сръбско грандоманство. Там престолонаследникът княз Александър, върховен вожд на сръбските войски и такъв на „Военната лига“, която осуети помирението с България, бе представен горделиво яхнал на кон, с тоя надпис отгоре: „Източни Бонапарт!“
