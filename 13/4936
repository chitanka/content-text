P>
	Деца на Франция, напред, на бой!
	Денят на славната борба настана.
	Напред, да подкрепите с меча свой
	издъхващата сила на тирана
	там, в македонските поля, гори.
		Allons, enfants de la patrie!*
	[* „Напред, деца на Отечеството!“ — първият стих на френския нацонален химн „Марсилезата“]

	Вий друг път чужди чупихте окови
	на Марсилезата под славний звук,
	но днес, на вашите деди напук,
	ковете за народ вериги нови
	в земята наша, траур що покри.
		Allons, enfants de la patrie!

	Свобода, правда, светли идеали
	красяха ваште горди знамена;
	но то било в наивни времена,
	в заблуда зла тогава сте стояли;
	от тоя спомен срам ви е дори.
		Allons, enfants de la patrie!

	Горко вам, роби, тежко вам, страдалци,
	кого смущава ваший плачущ зов?
	На угнетителя е френската любов.
	Напред, французи, кафри, сенегалци,
	на хищника съюзници добри!
		Allons, enfants de la patrie!

	Какво, че Франция горд враг подтиска,
	че в прах е тя, какво е вам,
	че при срама се нов прибавя срам?
	Че вечна кал ви знамето оплиска
	там в македонските поля, гори?
		Allons, enfants de la patrie!

	На революцията ваша горда
	потомци изродени в пошлостта,
	до вас не стига викът на честта —
	не рицари сте вий — наемна орда,
	дошла да роби, коли и гори.
		Allons, enfants de la patrie!

@@	Октомври 1915 г.
P$
