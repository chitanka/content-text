P>
	В планините крал Петър се скита —
	в планините албански сега.
	Той от пленът без сабя бега
	пред войската си грозно разбита.

	И въздиша, и тъжно блуждай
	в планините крал Петър бездомни,
	за злодейства, дела вероломни
	той си спомня и глухо се кай:

	„По два трупа качил се на трона,
	над злодейско гнездо се вцарих.
	Чрез убийство спечелих корона,
	чрез измяна земя удвоих.

	Въз измама, лъжа и коварство
	аз величьето сръбско градях,
	син на племе живяло в невярство,
	клетви давах и клетви тъпках.

	Грешна Сърбио, как ний обрахме
	брат доверчив без свян и без жал
	и в гърди му завряхме кинжал,
	и хоро над скръбта му играхме!

	И запъшкаха клети робове,
	зле запъшкаха в наший ярем,
	македонският красен Едем
	загрозихме с тъмници, с гробове.

	От акули по-алчни, със бяс
	ний за чуждото благо ламтяхме,
	па да можеше някак — ний щяхме
	и ада да глътнеме в нас!

	Грешна Сърбио, грях да ни бий!
	С какво вино се бясно опихме,
	та цял свят във пожари турихме
	със главнята сараевска ний!

	И море кръв невинна разля се
	(тя и в този пролива се час!).
	И земята с гробове пося се
	триж по-много от всичките нас!

	И настана отплата жестока
	за грамада безумства, злини —
	да, грамада от Шар по-висока,
	що трупахме в пияните дни.

	И видях аз порухата страшна
	на величье нечисто; видях
	трон, столица и кралство във прах!
	В прах е всичко, о, Сърбио гряшна.

	Гневен враг с отмъстителен меч
	за обидите стари и нови
	нам на Косово нов гроб изрови —
	оттам няма да станеме веч.

	И сега — звяр, ранен, в бяг безславен
	през тез чуки спасявам се сам,
	и народа мой, гол, окървавен,
	със проклятье обсипва ме там.

	Кой казал бе, че тука немало
	провиденье, ни правда, ни бог?
	Че небето безстрасно висяло
	над кощунство, над мерзост, порок?“
P$
