	Влажен, дъждовен ден.
	В коридора на министерството тъмно, пълно с просители, с усърнали и плахи лица.
	Час по час разсилният отговаря:
	— Господин министърът не приема, занят е.
	— Но днес е приемен ден! — забележват някои.
	— Не приема! — отговаря рязко разсилният със съзнанието, че стои по-високо от всичките тия ожидници хора.
	Потропват някои на една друга врата, зад която е писалището на друго едно второкласно божество, главният секретар.
	Но и той не приема.
	Един дебел господин с голям кожух и черна астраханска шапка минува из коридора, разтиквайки другите небрежно, почуква на секретаревата врата и без да чака отговор, влазя.

	* * *

	Главният секретар седи пред купове книжа. Една бръчка по челото. Той пита недоволен влезлият кой е и какво желае.
	— Народен представител, Пармаклиев! — назовава се гостът с достойнство.
	Секретарят става, подава ръка на госта и го поканва да седне на едно кресло.
	— С една молба идем до вас, господин секретарю — зима думата гостът; но самоуверения, смел и повелителен поглед показва, че не с молба, а със заповед иде.
	— В какво състои работата?
	Г. Пармаклиев обажда, че ходатайствува да се даде известна служба в едно учреждение в гр. П. на едно лице.
	— Но тая служба не е вакантна — отговаря секретарят.
	— Нищо, направете я вакантна.
	— Невъзможно! Господин Икономов е един от най-добросъвестните ни чиновници.
	— Това нищо не значи — казва Пармаклиев, като запалва цигарото си.
	Секретарят вижда, че има работа с някой влиятелен представител на народа.
	— Можем да видим другаде някъде…
	— Не, непременно там.
	— Как викаха лицето, което препоръчвате?
	— Павел Докузмерджанов.
	Секретарят се почеса по тила, като да си припомни.
	— Ах! Докузмерджанов! — извика той живо. — Но аз го знам… Той беше изпъден от служба преди време за пиянствуване и разврат, да?
	— Не знам, той е почтен човек — отговори троснато, с недоволен вид Пармаклиев.
	— Доколкото помня, той беше съден за злоупотребление по-после, за злоупотребление на държавни суми?
	Депутатът мълчеше.
	— Нали е същият — подзе секретарят, — който беше съден и осъден на затвор за изнасилване едно дете?
	— Но делото още не е решено, то е в Касацията сега…
	— По-рано, ако не се лъжа, г-н Докузмерджанов беше осъден окончателно за друго престъпление, за убийство, мисля, с лишение от граждански и политически права. За това писваха и вестниците.
	— Нищо не значи. Нека си дрънкат… Те дрънкат всичко.
	— Но той е опозорен!
	— Какво разбирате: опозорен?
	Секретарят не отговори, а само погледа зачудено народния представител.
	— Свободен ли е сега?
	— Да, помилван е.
	Секретарят скръсти ръце и си опря устата на тях.
	— Такава личност по никой начин не може да бъде държавен служител — продума той решително.
	— Но аз искам, защото именно ще бъде полезен на държавата, както е бил полезен.
	Сардоническа усмивка дигна края на горнята устна на секретаря.
	— Как?
	Пармаклиев стана с тържествен вид.
	— Тия, дето ги изброихте, са вятър — каза той. — Но ако ги турите тях и толкова още на едната капъна, а на другата едничка само заслуга на Докузмерджанова — заслугата ще надтегне.
	И Пармаклиев гледаше вторачено, почти нагло, в очите на секретаря.
	— Заслуга?
	— Да!
	— Каква заслуга?
	— Такава, каквато вий с всичките си науки и философии не можете пренесе на държавата.
	— Възможно е.
	— Уверявам ви.
	— Но коя е?
	— В деня на избора ми тоя лош за вас Докузмерджанов доведе при урните седемстотин и седемдесет избиратели! Седемстотин и седемдесет избиратели, чувате ли? Това е нещо, г-н секретарю. Аз му обещах и трябва да изпълня думата си.
	— Разбирам. Но даже и да примижим, не можем да го назначим, и никъде по нашето ведомство.
	— Я ми кажете защо?
	— Той няма ценза…
	Пармаклиев скокна гневен.
	— Ценза, ценза!… Той носи на челото си ценза!… Седемстотин и седемдесет души! Това му е цензът!… Идете вий да съберете седем души!…
	— Нищо не мога, законът е ясен… Аз се не наимам да докладвам за него. Явете се при господин министъра самички. Чини ми се, че и той знае за Докузмерджанова.
	— И тъй ще да сторя, господин секретарю, и съжалявам, че гледате много тясно. Държавните интереси за вас не значат много.
	И той стана.
	— Длъжен съм да ви предупредя, че г. министъра не приема сега. Вратата му е затворена за всички.
	— Пред мен ще се отвори! Сбогом.
	— Сбогом.
	Пармаклиев излезе.

	* * *

	Секретарят дълбоко се замисли. Не първи път беше слушал неуместни ходатайства, но такава чудовищност не бе слушал. Не се мина дълго време и звънецът на телефона издрънка. Той доближи до апарата.
	— Какво заповядате, господин министре?
	— Пригответе веднага приказа за назначението на г. Докузмерджанова.
	— А Икономов?
	— Да се уволни!
	— Но той е един от най… добрите ни чиновници!
	Телефонът не отговори вече.
