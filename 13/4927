P>
	Благодаря ти, вишний Боже,
	че ми живота съхрани
	до днес, душата ми да може
	на тез да се порадва дни.

	Благодаря ти, дето мога,
	пред жизнений предел застал,
	в народния възторг, тревога
	и аз да имам своя дял.

	Сполай ти, че не ме повика
	в ония тежки часове,
	когато в сълзи, в скръб велика
	народа български живе

	и пред скръбта на мойте братя,
	що траур черен помрачи,
	да умра, кат мълвя проклятья
	и със отворени очи.

	Благодаря, че пак настала
	свещена радост и за мен,
	и мога лирата млъкнала
	да взема с трепет вдъхновен,

	и в песни си да заживея
	аз пак с народната душа —
	нали певеца все със нея
	до днес трептя, страда, диша?

	Сполай, че родината млада
	видях с безсмъртния венец;
	изпитах висшата услада,
	що би изпитал тук певец;

	че да фърча крила ми даде
	духовни — светла благодат,
	от хиляди младежи млади
	да се почувствувам по-млад!

	Смъртта? Да дойде! Не бледнея…
	Какво, че вече ще съм прах?
	През таз велика епопея аз
	сто живота изживях!

@@	Февруари 1916 г.
P$
