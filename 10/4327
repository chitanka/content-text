P>
	От малък възприех таз жажда жива
	за красното, великото, светото
	и тоз възторг към всяка хубост дива
	и обожаване на естеството.

	От детство ощ хванах да любя ази
	свободний свят, картините му сяйни:
	шир, хоризонти, шумове, талази,
	гори дълбоки, самотии, тайни;

	и снежний връх, и чудний свод лазурни,
	орлите горди, дето там се вият,
	скалата в мъх и водопада бурни.
	И дивата поезия, що крият;

	и пляска на поточето сърдито,
	и накита на цветенцата лепи,
	и всички чудосии, през които
	мнозина, хиляди минуват слепи!

	И хубостта на горската свобода,
	и божията сила вседържавна…
	О майко, за любов е таз природа,
	нали? — Таз българска природа славна!
P$
