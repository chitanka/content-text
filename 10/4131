P>
		Не съм увил аз китка цвете
	да дам на Твоя хубост дар,
		та да Ти вляза у сърдцето
	с народен наш обичай стар;

		а вдохновен с любов аз жива,
	в душа си вдигнах Тебе трон,
		и на от сърдце, без протива,
	теб жална песен за поклон.

		Метни Ти мене очи ясни,
	към мен си сръдце обърни,
	та да запеем песни красни
	на весели честити дни!

	* * *

	Стоян и Рада от години
	един друг влезли си в сръдце;
	с една душа расли двамина
	и ся любили от деца.
	Едно и двамата от мали
		и до големи са желали:
	да дойде тоя час по-скоро
	за ръка да ся поведат,
	пред Бога в церква и пред хора
	стопане да ся нарекат.

	* * *

	Горките тайно ся лъстили
	да доживеят до бял ден,
	та с съюз на души мили
	живот да начнат усладен,
		напълнен с дни честити,
		кога вече с любов открита
	народно в церква ся венчеят,
	пред Бога с клятва с’обрекат
	един за друг да си живеят
	и да се любят и до смърт.

	* * *

	Намислил майци да обади
	Стоян, че время е вече
	мома да му избере млада,
	невеста да му нарече,
		че си нашъл протива Рада —
		девойка гиздава и млада;
	но от таз мисъл той примирал,
	като да знаял, че с това
	голям куп горести събирал
	да си изтръси на глава.

	А стара майка и не слуша,
	че той от Рада китка зел,
	на уши ней купил менгушье,
	на тънка шия бисер бел.
		Да задоми Стоян тя рачи
		с безродно, отредно сираче;
	тя иска булка да му земе,
	что знае къща да реди,
	та майка си на старо време
	той да избави от беди.

	* * *

	Стоян като жена заплака,
	кога от майка чул това,
	кога тя зела да му тяка,
	че му сама мома нашла
		по-хубава и по-зелена,
		от Бога с сичко наделена —
	и с хубост и със добро имя,
	че тя самичка на умат,
	без да й каже, грижа има,
	за да си настани синат.

	* * *

	И майчината грозна дума
	отрова му в душа изля
	като удар от черна чума,
	като калена в яд стрела;
		катран му тя капна на сръдце
		и му отне нозе и ръце.
	И сичко, что му било мило,
	что ся надеял на светат —
	за него ся вече свръшило
	и щат да го заровят млад.

	* * *

	Кат той пред Рада да ся яви,
	от любовта си да ся отрече!
	Ще може ли да я забрави,
	когато я любил вече,
		кога му тя седи в сръдцето
		и то от нея е огрето?
	Без Рада сръдце му ся пука,
	че то за нея е живо,
	и ся за нея само чука,
	а там за друга е мрътво.

	* * *

	Стоянчо си клъне главата,
	че доживял до черни дни,
	та дума майка му запрати
	и го с сираче зачерни.
		За Рада му бил драг животът
		и с нея го сега разводят. —
	А той кога загуби нея,
	като за друга го годят,
	зачто му е веч да живее,
	без пръво либе на черн свят!

	* * *

	Със плач е чула Рада мила,
	че той за друга е годен,
	и много слъзи изронила;
	а надвечер в той лютий ден
		стегнала ся и ся наела,
		та кам чешма със менци бели
	тръгнала весела, засмяна,
	ега Стояна срещне там,
	та китка си от Стояна
	да земе, да не я е срам.

	* * *

	Стоян и Рада моли тихо:
	— „_Проста ти китка_, да речеш,
	че ми сръдцето ораниха
	с тоз пустий останал годеж;
		когато я подуша, с нея
		сръдцето с цяр да си полея,
	кога пред очи я извада
	с изсъхнал и извянал цвят,
	да смисля тебе и с отрада
	да съхна в тоз лъжовен свят.“

	* * *

	Пред годеница си насила
	повдига очи млад Стоян,
	че тя открай не му е мила,
	че е от Рада него свян.
		За Рада сръдце му копнее,
		че е роден на свят за нея.
	А майка му си ся готови
	как сватбата да отреди;
	тя дарове нашила нови,
	пред свахи да ся отсрами.

	* * *

	Осмяна Рада нечестита,
	молила ся нощя, дене
	да й ся скъсат скоро дните,
	да я покрие черната земя,
		да не дочака либе мило
		да иде с друга под венчило.
	Изсъхнало й лице бяло,
	загубила си хубостта,
	очи й черни потемняли,
	замрели сладки й уста.

	* * *

	В душата нейна ся е вела
	голяма и люта печал,
	та я катурила в постеля,
	Животът й ся довръшал
		и дишането й помало
		от ден на ден ослабевало.
	Родината я посетила
	на смъртний час да ся простят,
	и ангел е дошъл със сила
	да я прибере в оня свят.

	* * *

	Когато веке издишала
	със смрътен по лицето пот,
	тя рекла: — „Мене, мила мале,
	вече ся кратил тоз живот;
		е че душа предавам Богу,
		а тебе, мале, моля много,
	с телото път мини Стояну,
	кога да иде под венец,
	да види първо либе, мамо,
	студен и пребледнял мрътвец.“

	* * *

	Ерген към церква с млада булка
	роднина, сватове ведът;
	топани, гайди и цигулки
	пред них връвят с пряпорец в път.
		У церква светят ясно свящи,
		темян ся пуши там горящий.
	Кога ся сватбата запряла
	преди церковните врата,
	попове жално-милно пяли:
	— „Да й е вечна памятта.“

	* * *

	Стояну ся душа стеснила
	и той от тоя страшен глас
	забравил булка и венчило
	и влязъл в церква тоя час.
		Там что да види! Рада мила
		мрътва лежала у носило.
	Премрежили му ся очите,
	светът пред него потемнял,
	той не можъл да с’окопити
	до что горкий е доживял.

	* * *

	Стоян забравил срам, прилика,
	извадил пръстен от ръка,
	фрълил го майци и извика:
		— Да ти е булката драга,
		теб да венчеят с нея, мале,
		че ти сама си я избрала,
	та Рада, моята пръвница
	зарови в черната земя.
	Убий и мен, ега двамина
	на оня свят щем оживя.

	* * *

	Без теб на оня свят по-лесно
	Бог, мале, ще ни събере,
	че мен без Рада е тук тесно,
	а с нея е и в гроб добре.
		Ти, мале, мене си родила,
		за да мя умориш насила…
	С тез думи той паднал на Рада,
	Със слъзи горки я облял;
	от нея без да ся отвади,
	той на носило умрял.

	* * *

	Така горкий Стоян на младост,
	преди да влезе още в свят,
	когато му готвили радост,
	капнал като извянал цвят:
		дошъл уж в церква на венчило,
		а там го злото поразило.
	В земя плеснива с либе мило
	го задомили наедно;
	а с гозба помян му сторили
	и го преляли със вино.

	* * *

	Със слъзи сватба ся облива
	за млади Рада и Стоян;
	кам небо със молитва жива
	възносят вси за них темян.
		На оня свят Бог да настрои
		и них в мир с праведници свои.
	Стояновата майка само
	не си оплакала синат,
	а клела Рада, че с измама
	Стоян тя зела в оня свят.

	* * *

	Но майчината му клетва люта
	не я стигнала до глава;
	до вишний Бога била чута
	от земя праведна молба:
		на оня свят Стоян и Рада
		един на друг били отрада;
	на тоз свят ним из гробовете
	изникнали от Бога две
	високи кичести дръвета
	и си ся сплели връхове.

@@	1845 г.
P$
