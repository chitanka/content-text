P>
	Крума исках да възпея,
	Симеона и Асеня,
	наште старите юнаци,
	а не полкът със криваци.
	Пустата ми тамбуринка —
	дрънка, дрънка се любинка.

		Седнах, та я попреправих,
	нови телове поставих,
	па я стегнах, нагласих я —
	тя задрънка за Русия…

	„Що за хурка и махалка,
	дрънкай бар за Крали Марка!“
	Викнах и я пак преправих,
	вети жици не оставих,
	но проклета тамбуринка,
	що инат била гадинка,
	подновена, нагласена,
	пак захожда в друга сцена.
	„Прощавайте, о юнаци,
	спасопъдци със криваци,
	ако мойта тамбуринка
	пей Русия и любинка.“
P$
