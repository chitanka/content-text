P>
	Знаеш ли как ухаят розите през юни?
	Рози, още недокоснати, неподарени,
	бликнали внезапно в ранна лятна утрин,
	блеснали в сребристи капки, разпилени.
	Пъпки са едва, ухания разпръскват.
	Вятърът ги гали с погледа си влюбен…
	В допир от любов с молитвените пръсти,
	узнал би, как ухаят розите през юни…

	Знаеш ли как ухаят розите през юни?
	Чуваш ли ги нощем, как те викат страстно,
	как нахлуват дръзко през пердето тюлено,
	как проникват във съня ти с аромата властен?
	Потопи се в танца сред безброй светулки,
	в тишината лятна на оркестър многострунен,
	де щурци извиват с първите цигулки…
	и узнал би, как ухаят розите през юни…

	Знаеш ли как ухаят розите през юни?
	Те те канят в знойното си страстно лято,
	влюбени в живота, от него недолюбени,
	натежали от любов кюлчета злато…
	Знаеш ли как ухаят розите налети,
	подивели от копнеж за обич споделена?
	Те ухаят, както могат само лете,
	на зряла любов, като цялата мене!
P$
