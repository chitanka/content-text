P>
	Не чу ли химн следсмъртен? — Погребение
	у новий храм е днес на нов мъртвец —
	там хор от бледни сенки пей и стене,
	понесли свит от черни дни венец.
	С ненавист щастие пак диря, щастие
	една минута! Вечността бих дал
	за земний вир на всички твои страсти!
	След туй безропотно бих заживял!

	Прегръщам плачущ твоите колени,
	но и насила ще те задържа!
	Упойний зной на устни разжарени,
	ни грях, ни истина е, ни лъжа!
	И в непристъпна вис ще се изгубим,
	смъртта там с блясък ще ни ослепи,
	ний — две горящи нощи — ще се любим,
	душа душата с лудост ще приспи!

	В разискрения дим на мозък морен
	погълнат ден запален притъмня,
	излитат сънища из ад разтворен,
	прокажени, жигосани с петна,
	и вихър чер пищи над нас — вковани,
	очи в очи завтренчват две съдби,
	люлее се в несветно обладание
	отблясъкът на кървави зъби!

	Едно тело! Но пропасти делят ни —
	и любовта и първородний ден,
	умразата на рожбите неплътни
	на първия зародиш раздвоен!
	Но пак, макар над всяко погребение
	и демони, и ангели да бдят,
	един към друг, отвеки устремени,
	ще изгорим на сетний кръстопът!
P$
