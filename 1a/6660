	[* Цикълът „Еврейски мелодии“ е публикуван през 1815 г. Той съдържа едни от най-сложните лирически стихотворения на Байрон. Повечето теми са взети от Стария Завет, но в много от тях звучат и нотки, които отпращат към личния живот на поета и неговата съвременност. В стихосбирката са включени и няколко самостоятелни любовни стихотворения /„Тя иде като нощ красива“, „Попарена от ранна смърт“ и др./ По текстовете на „Еврейски мелодии“ е написана музика от композиторите И. Натан и Дж. Бреъм.
	Стихотворението „Тя иде като нощ красива“ е написано на 12 юни 1814 г. след един бал, където поетът вижда съпругата на своя далечен роднина Уилмът Хортън. Бел. ред.]
P>
	Тя иде като нощ красива
	със чисти звездни небеса.
	В лика й лъч и мрак разкриват
	най-нежните си чудеса;
	не като ден лъчи разлива —
	като предутринна роса.

	Ако отнемем от лъчите,
	ще се загуби чарът прост,
	който изгрява във очите
	изпод къдрици-абанос,
	където често пъти скрит е
	невинен порив, мил въпрос.

	И кротки, но красноречиви
	по устните и по челото
	се гонят блясъците живи
	на дух, отдаден на доброто,
	на чувства и на ум, щастливи
	в единството си с Естеството.

@@	1814
P$
