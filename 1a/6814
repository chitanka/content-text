P>
	Ти тръгваш пак, но нямаш вяра в себе,
	тъй тежки са среднощните весла,
	ти тръгваш пак, сърце в сърце погреба
	в едничък миг и радост, и тегла.

	Пресъхналите ни очи изказват,
	че тайна свързала е наште дни,
	че всичко в нас все късат и разрязват
	на странна обич ледните вълни.

	Ти тръгваш пак, но необхванат усет
	с роса замрежва взора ни студен!
	А зноен спомен черний цвят покруси,
	от зла ръка в сърцата посаден!

	Ще цъфне огнен цвят от черний корен,
	под зноя нов ще чезнат скръб и мраз!
	Ти тръгваш пак, но погледът покорен
	не шепне ли: О, сили нямам аз!
P$
