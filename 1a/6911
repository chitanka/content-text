P>
D>
	На илинденските герои
D$

	Да славим свещения кедър,
	що в бранните нощи шуми,
	шуми и вести за победа
	над вражески черни земи!
	Гадае той тяхния жребий
	по кобна червена звезда
	че огън и меч ще изтреби
	сеитби, гори и стада!

	Реките гробове ще влачат
	и вълци ще вият по тях,
	в утроби деца ще заплачат,
	скалите ще тръпнат от страх!
	И пролет, и лято, и есен
	ще минат низ пусти страни,
	ръждата с отровната плесен
	ще спомнят за живите дни!

	Над гроба на мрачния Каин
	ще сипат фъртуните сняг
	и дух, безподслонен, разкаян,
	ще хлопа на нашия праг!
	Ще хлопа духът на свирепост,
	на зло и на вражеска стръв,
	що вдигнал бе дяволска крепост
	над български кости и кръв.

	Но ангелска мъст ще погълне
	завета на благия бог,
	ще гръмнат всред ярост и мълнии
	словата на гневен пророк!
	О, в нас любовта бе велика,
	велика и мъката бе!
	На бран днес животът ни вика,
	зове ни земя и небе!
P$
