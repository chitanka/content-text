	[* Стихотворението е написано във вила Диодати, Италия, през 1816 г. и излиза заедно с поемата „Шильонският затворник“ и „Сънят“. Апокалиптичната картина на свършека на света е доста натуралистична, неортодоксална и издава характерното за Байрон разочароваше, понякога стигащо до песимизъм, от човешката слабост и безсилие пред божествения и природен произвол. В него се долавя влияние на Шели, както и на анонимното произведение „Последният човек, или Омегар и Сидерия, Романс на бъдещето“, 1806 г. Бел. ред.]
P>
	Сънувах сън, а може би не сън.
	Угаснало бе слънцето и сляпо
	из непрогледното небе звездите
	витаеха; смразената Земя
	се носеше в безлунното пространство;
	не идваше след утрото денят;
	и хората с отчаяни сърца
	във ужаса на своята самотност
	отправяха за светлина молитви:
	запалиха огньове — и дворците
	на венценосните крале горяха
	ведно с колибите и домовете;
	и всички в градовете разрушени
	се трупаха край пламналите къщи,
	за да се видят за последен път;
	щастливи бяха само шепа хора
	около кратерите вулканични:
	в недрата зрееше надежда страшна;
	в горите запламтя пожар и те
	загиваха; пращящите стебла
	изтляваха — сгъстяваше се мракът.
	Изглеждаха човешките лица
	неземни, че сияния зловещи
	валяха върху тях; едни лежаха
	и плачеха; усмихвайки се, други
	брадите си подпираха с ръка;
	а трети влачеха дърва и съчки
	за кладите мъртвешки и с тревога
	се взираха във тъмното небе —
	покров на мъртвата Земя; и пак
	се просваха с проклятия в прахта
	и виеха; подплашените птици
	със крясък падаха върху земята
	и пляскаха с безпомощни криле;
	най-злите врагове се укротиха;
	влечуги изпълзяха сред тълпите
	и, без да хапят, съскаха с език —
	убиваха ги, за да ги изяждат;
	войната, стихнала за миг, отново
	раззина паст; кръв струваше храната;
	и всеки, свъсен, лакомо във мрака
	ядеше скришом; любовта изчезна;
	и всички заживяха с мисълта
	за близка и безславна смърт; гризеше
	човешките стомаси вълчи глад;
	за мъртвите не ровеха гробове,
	че мършавите мършата ядяха,
	а кучетата — своите господари,
	освен едно от тях: от птици, хора
	и зверове то бранеше трупа му,
	дордето те се хвърляха връз друг-
	самото то си нямаше храна,
	но с жалък стон и със пресекващ вой
	все безутешно ближеше дланта му,
	а тя не го погали — тъй умря.
	От глад измряха всички; само двама
	в огромен град все още бяха живи;
	те бяха врагове — и се събраха
	при гаснещ огън пред един олтар
	до струпани накуп свещени вещи
	за цел безбожна; с костеливи пръсти
	опипаха те тлеещата пепел,
	разровиха главните и безсилно
	задухаха суета — и блесна пламък —
	мираж нетраен; като заблещука,
	повдигнаха очи и щом видяха
	лицата си, с дивашки вик умряха,
	един от друг взаимно отвратени,
	без да узнаят на чие чело
	гладът бе писал „звяр“. Пустиня стана
	светът величествен и многолюден —
	без люде, без растения, сезони, —
	безжизнен хаос от вода и пръст.
	В реките, езерата и морята
	не трепваха от нищо глъбините,
	разпадаха се мачтите прогнили
	на кораби без хора — и отломки
	потъваха в безжизнената бездна
	без плисък; приливите бяха мъртви.
	Луната — господарката им — беше
	изчезнала; и ветровете също;
	и облаците — бяха те ненужни
	на повсеместния вселенски Мрак.

@@	1816
P$
