P>
	Умря прекрасна, млада ти —
		в разцвета си умря;
	пленителните ти черти
		Земята с теб прибра.
	Макар че в нея ти заспа
	и че безгрижната тълпа
		да тъпче там не спря,
	но две очи не могат днес
	да гледат твоя гроб злочест.

	Где хубостите ти лежат,
		не ще се питам сам;
	цветя ли, тръни ли растат,
		не ще ги гледам ням.
	Достатъчно ми е, че таз,
	която все ще любя аз,
		в земята гние там.
	Надгробни надписи не ща —
	тя всичко бе ми на света.

	Безкрайно влюбен в тебе бях,
		тъй както ти бе в мен.
	Да се променяш не съзрях —
		спи с дух непроменен.
	Любов, подвластна на смъртта,
	съперникът и възрастта
		не ще я вземат в плен;
	не ще съзреш, уви, и ти
	промяна в моите черти.

	Най-хубавият ден бе наш,
		най-лошият е мой,
	ни щормът, ни лъчът блестящ
		не ще е вече твой.
	Спиш сън без сънища, без страст
	Завиждам ти за него аз,
		плачът е жребий мой;
	не бих понесъл участта
	да вехне твойта красота.

	Нали ранилото цветче
		ще трябва да умре;
	окачва младото венче,
		без длан да го допре.
	По-тъжно е да вехне то
	пред теб листо подир листо,
		дорде се разбере,
	че е повехнало — нали
	за красотата ни боли.

	Да вехне твойта красота,
		би било дял жесток.
	По-светла щом сутринта,
		мрак пада по-дълбок.
	Дотля безоблачният ден
	и ти угасна, но от тлен
		спаси те господ-бог;
	сия ти с бляскава следа
	подобно падаща звезда.

	Да можех пак да плача аз,
		то сълзи бих пролял
	при мисълта, че нито час
		не съм край тебе бдял
	и гледал твоето лице,
	ни твоята глава в ръце
	съм подържал с печал,
	за да покажа, че смъртта
	ни е отнела любовта.

	Макар че ме остави жив,
		все пак е съхранен
	у мене споменът щастлив
		за всеки хубав ден.
	Не всичко твое ще умре,
	то пак през вечността ще спре
		поне веднъж при мен.
	Пак всичко си ми на света —
	по-скъпа бе ми в любовта
	единствено преди смъртта!

@@	1812
P$
