P>
	__О, Изток е Изток и Запад е Запад — и вечно__
							__ще бъде така,__
	__дордето за Съд над Небе и Земя Бог не__
							__простре ръка.__
	__Но няма ни Изток, ни Запад, ни Юг; Граница,__
							__Род, Баща —__
	__Застане ли Мъж срещу истински Мъж — даже__
							__накрай света.__

	Камал открито нарушил граничния закон
	и на Полковника отнел любимия му кон.
	Кобилата откраднал той — по пладне — невредим
	И я пришпорил, и в степта изчезнал като дим.
	И на Полковника синът отряда си събрал:
	„Не знае ли поне един следите на Камал?“
	И заговорил Мохамед — синът на Абдула:
	„По-лесно е да проследиш предутринна мъгла —
	по изгрев е в Бонаир, по залез — в Абазай,
	минава и край Форт Букло — през родния си край.
	Препускаш ли като стрела — ако рече Аллах —
	преди Каньона на Джагай ще зърнеш облак прах.
	Но да го гониш из Джагай — и да не си посмял,
	че този глух каньон гъмжи от хора на Камал.
	Оттук скала, оттам скала, и сух трънак, и пек…
	Прещраква покрай теб затвор, а нийде жив човек!“
	Синът избрал един жребец — не кон, а сив злодей —
	със врат-дирек и гръб-ковчег и със сърце на змей.
	Достигнал Форт Букло, а там го чакал пир богат,
	но гониш ли такъв крадец, не ти е до обяд.
	Препускал той като стрела — и тропот чул комай —
	за миг съзрял отпред Камал да хлътва във Джагай.
	И той съзрял за миг Камал с кобилата отпред —
	и в този миг с изопнат лик насочил пистолет.
	Пропял куршум, след него друг. Но, без Камал да спре
	подвикнал: „Стреляш като мъж!… А яздиш ли добре?“
	И ги понесъл из Джагай самият Сатана:
	Летял разгонен млад елен след вихрена сърна;
	Летял и бясно пънел врат и яростно пръхтял,
	а тя намествала юзда като момински шал.
	Оттук скала, оттам скала, и сух трънак, и пек;
	и прижди щракнал се затвор — и нийде жив човек.
	Копитно-лунен барабан по изгрева кънтял —
	след стресната от сън сърна запенен бик летял.
	Жребецът рухнал във една пресъхнала река,
	Камал се върнал и подал на конника ръка.
	И пистолета му избил със другия юмрук:
	„По моя воля — рекъл той — поязди жив до тук!
	На двайсет мили няма храст, скала и сух трънак,
	зад който верен мой стрелец не чака моя знак.
	Да махнех само със ръка (а аз не вдигнах пръст) —
	на пир Чакалът би събрал народа си чевръст!
	Да кимнех само със глава (а аз не мръднах врат) —
	с подута гуша би заспал ей онзи лешояд!“
	Синът отвърнал: „Свиквай пир, но помисли добре
	остатъците после кой ще прибере!
	Ако две хиляди бойци потърсят своя брат,
	ще може ли един крадец плати такъв обяд?
	В нивята ще пасат коне, ще бъде овършан
	със огън всеки ваш харман; добитъкът — изклан.
	Но щом си склонен да платиш — виж, чака твоят брат!
	Кани чакалския си род! Вий, жалък мършояд!
	Ако решиш пък, че е скъп за теб подобен пир,
	върни кобилата и аз ще си отида с мир.“
	Изправил момъка Камал и проговорил пак:
	„Тук няма псета! Днес Вълкът се срещна с Единак!
	И за напред да съм проклет, презра ли ти честта!…
	Кой дявол те довя, та тъй се гавриш със Смъртта!?“
	„Говори в мен — Синът рекъл — на моя род кръвта:
	Кобилата е яздил Мъж — да бъде твоя тя!“
	А тя отишла до Сина, навела нежно врат…
	„Мъже сме — рекъл му Камал-но ти си дваж по-млад!.
	Вземи я с моята юзда, обшита с тюркоаз!
	И сърменото си седло и давам в зестра аз!“
	Синът измъкнал пистолет и рекъл му: „Вземи!
	Един отне от враг! Сега — подарък приеми!“
	„За вяра — вяра! Чест за чест! Залогът е един!
	Баща ти пусна те при мен — аз също имам син!“
	Камал изсвирил и след миг синът му дотърчал
	като елен във майски ден; напет като капрал.
	И рекъл му Камал: „Това е твоят командир!
	Бъди му дясната ръка — във поход, в бой и в мир!
	До своята смърт — на одър твърд или във бой зловещ-
	да бъде чест за теб от днес за него да умреш!
	И на Кралицата от днес и роб и син бъди!
	Дори воювай срещу мен, щом Тя ти нареди!
	Ще ти окачат може би нашивки в Разалдар
	за войска чест, докато мен ме бесят в Пешуар.“
	Застанали очи в очи, без помисъл в гръдта
	и с клетва слели свойта кръв пред Хляба и Солта.
	И с клетва слели кръв пред Огън и пред Пръст,
	пред остър Хайберски кинжал и пред Светия Кръст.
	И на Полковника Синът на бащиния кон,
	поел с момчето на Камал към своя гарнизон.
	Но двайсет щика срещу тях проблеснали със стръв-
	и те въпиели за мъст и за планинска кръв.
	„Спокойно! — викнал им Синът. — Обратно всеки щик!
	До вчера гонихме крадец — днес водя наш войник!“
	__О, Изток е Изток и Запад е Запад и вечно__
							__ще бъде така,__
	__дордето за Съд над Небе и Земя Бог не__
							__простре ръка!__
	__Но няма ни Изток, ни Запад, ни Юг; Граница,__
							__Род, Баща —__
	__застане ли Мъж срещу истински Мъж, даже__
							__накрай света!__
P$
