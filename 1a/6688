	[* Стихотворението е встъпление към поемата „Шильонският затворник“ и е написано през юни 1816 г. Бел. ред.]
P>
	Безсмъртен дух на свободата! Ти
	блестиш най-силно в тъмния зандан:
	защото твоя пламък там е сбран
	в сърцето, що с любов по теб тупти.

	Когато гинат твоите синове
	в окови, под студен и тежък свод —
	ти, свобода, възкръсваш за живот
	и славиш се по всички ветрове.

	Шильон! Свещено място и олтар
	е твоят зеленясал праг — прекрачен
	преди столетия от Бонивар*;
	[* Бонивар, Франсоа /1493-1570/ — свободолюбив женевски гражданин, когото Савойският херцог Карл III държал шест години в тъмница заради републиканските му убеждения. Бонивар бил освободен от гражданите на Берн и живял дълги години, през които написал няколко философски и исторически трактата в духа на Възраждането. Бел. ред.]
	и стъпките му тук, под тоя мрачен
	свод, още екнат — като личба строга,
	Зоват от тиранията към Бога!

@@	1816
P$
