P>
	Тук първий лъч на утрото донесе
	сред моя пир внезапно отчуждение,
	нечакан звън в душата се понесе,
	безмълвно чезнат гостите смутени.

	Но где потъна пищната трапеза,
	и оня гост, последен който стана?
	О, той е взел и моя златен жезъл,
	с вълшебна власт над сънищата странни!

	Сега какво съм, где съм, кой ще каже,
	не бях ли цар над земните огньове
	не бях ли пленник в страшните миражи,
	с кого нектар делих, с кого — отрова?

	Мълвя слова от детска книга свята,
	с привет оттекват се нещата нями,
	чета по светлий образ на цветята,
	що значи утро, чуждо на измами!
P$
