P>
D>
	На Иван Радославов
D$

	Вейте, ветрове пустинни,
	вейте, горди ветрове!
	Пейте песните старинни
	над безрадостни долини,
	към смълчани върхове!

	Вейте, ветрове, приспете
	стража вечнобуден — Шар!
	На чедата си завета
	в блясъка на три морета
	да съзре, насън макар!

	Вейте, с напора тревожен
	разтръгнете нощен свод,
	и с единствен повик: — Боже! —
	изплачете, що не може
	да изплаче цял народ!

	Горка горест погребете,
	идат силни времена!
	В песните си понесете
	на тринадесет столетия
	пламенните знамена!

	Вейте, с ярост непрестанна,
	разведрете родна вис!
	Цял народ ридай: Осанна!
	Разгадайте в песен бранна
	вдъхновена звездопис!

	Пейте за победи славни,
	пейте на език свещен,
	за герои стародавни,
	в бран — на ангелите равни,
	жива кръв до днешен ден!
P$
