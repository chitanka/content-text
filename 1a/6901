P>
D>
	На Панайот Киселков
	Загинал геройски при Люле-Бургас
D$

	Лежа самотен, неподвижен,
	а раната струи безспир,
	ни глас далечен, нито ближен,
	а само облаци-покрови
	висят над горестната шир: —
	Ах, кой ще ме зарови!

	Не чувам горско шумолене,
	ни приласкаваща вълна,
	русалките не бдят над мене
	над мен не плачат нощни сови,
	ни тъжно-бялата луна: —
	Ах, кой ще ме зарови!

	Какво видя сега насъне,
	о майко! — Падащи звезди?
	Защо ли полунощ не звънне?
	Зова аз сенките сурови
	на мойте войнствени деди! —
	Ах, кой ще ме зарови!

	Довей, о ветре, пръст свещена,
	от севера, от родний кът!
	Целувка чувствувам студена,
	тежат невидими окови
	и клепки ледени тежат! —
	Ах, кой ще ме зарови!
P$
