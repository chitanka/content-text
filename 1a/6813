P>
	Засмей се пак, потъпкана душа,
	с безумний смях на ужас разкървавен:
	усмивката на идола забравен
	гори в съсъд на радостна лъжа

	Засмей се пак над бляна дожелан,
	за миг да светне потъмнелий спомен,
	и като вихър, с мълния преломен,
	влетни в горящ безкраен океан!

	Засмей се пак, че през живот и смърт
	ти земна радост чакаш в сън неземен,
	с усмивката си властна, черен демон,
	сърцето изтръгни из жадна гръд!
P$
