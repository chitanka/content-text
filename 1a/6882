P>
	Простете, родни кръгозори,
	простете, родни брегове,
	зоват разтворени простори
	и свежи волни ветрове!

	Аз виждам кораба вълшебен
	и мачти с бранни знамена,
	шуми разпенен морски гребен,
	пращят въжета и платна!

	Зове ме праотецът буден,
	в далечни краища пленен,
	аз виждам огън златоструен
	и своя образ отразен!

	Аз виждам бели херувими
	и храм на странна красота,
	аз слушам царственото име
	на огнеликата мечта!

	Зове ме светлата хармония,
	на моя сън законът строг,
	простете, родни небосклони,
	зове сина си моят бог!
P$
