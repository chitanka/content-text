P>
	Вдигни, о жрец, разискрен жезъл,
	заклинай, знакове чертай!
	В луната своя лик извезал,
	духът нетленен да възлезе
	из пепелта на рухнал край!

	Снемете блясъка жалеен,
	смълчани, тихи равнини!
	В простора ви, от скръб огреян,
	да кипне, в обред чародеен,
	животът на победни дни!

	Огрей в свещените дъбрави,
	о дух на буйствен праотец!
	Да рукне в жилите корави
	кръвта, що меч и подвиг слави
	и прави воина светец!

	И с гръм в подземни водопади
	да тътнат ярост, плам и стръв!
	Вдигни от свята мъст грамади,
	откърмяй род на безпощади,
	сърце на ангел и на лъв!

	Витязи в гробното мълчание,
	последен подвиг ви зове!
	Духът на вашите предания,
	отново в земни одаяния,
	днес води свойте синове!

	Живей, о дух на исполини,
	из лесове, реки, поля!
	Нетленен род не ще погине,
	в сърцата няма да изстине
	кръвта, що Бог суров наля.
P$
