	Наклала баба огън и седнала да отбере чисти бобени зрънца, че да свари чорбица за дядото си. Не щеш ли, от шепата й паднало едно бобено зрънце — цялото беличко — и се търкулнало към отворената врата на кухнята.
	— Хей, къде отиваш? — попитала го една неизгоряла сламчица, която мирно лежала край огнището.
	— Ще се поразходя по света да видя има ли такива хубави бобени зърна като мене.
	— Моля ти се, позволи ми и аз да дойда с тебе! — замолила се сламката.
	— Защо не? Тръгвай! — рекло зърното и прескочило прага.
	Сламката хвръкнала от радост подире му.
	— Къде без мене? — провикнало се едно въгленче, току-що отронено от най-крайната главня.
	— Ела, въгленче! — поканило го бобеното зърно. — Ти ще ми светиш, когато през нощта стане тъмно.
	Въгленчето се разпалило, подскочило нагоре и затепкало подир бобеното зърно и сламката.
	Излезли навън. Упътили се към полето. Вървели, вървели, стигнали до брега на едно мъничко поточе и там спрели.
	— Ами сега какво да правим? — обърнало се бобеното зърно към другарите си.
	— Лесна работа — отвърнала сламката. — Аз ще се пречна над поточето като мост, а вие ще минете по мене отвъд.
	И мигом се протегнала като мост над поточето.
	— Хайде, минете по мене! — викнала тя към бобеното зърно и въгленчето.
	— Аз първи! — затекло се най-напред въгленчето и тръгнало по сламката. Ветрецът го подхванал и то се разпалило. Но преди да стигне до средата, сухата сламка пламнала и изгоряла. Въгленчето се разтреперало, паднало във водата, изсъскало и угаснало, без да извика „Помощ“.
	Бобеното зърно останало самичко, без другарчета, много се натъжило и захванало да плаче.
	Плакало, плакало, намокрило си бялата ризка, тя набъбнала и се пукнала.
	Тъкмо в туй време покрай поточето минал един шивач.
	— Моля ти се, шивачо, закърпи ми ризата! — помолило се зърното.
	Шивачът бил добър човек, намерил иглата си, но на нейното ушенце имало само едно черно конче` и той нашарил бялата ризка на бобеното зърно с черна нишка.
	Затуй, деца, някои бобени зърна на ръбчето си имат по една черна ивичка.
