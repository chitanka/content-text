P>
	И твоя ден сред черен труд отлита,
	и твоя ден връхлита и руши
	надеждите на младостта разбита,
	надеждите — но ти не се плаши!

	Не се плаши, тревожно се не питай,
	каква любов ще утре утеши
	бездомната печал, която сплита
	за скръбен танц две сиротни души.

	Виж есента, смирена, златна есен
	прелива се и гасне в заник тих,
	като безбрежна, като нежна песен.

	Пред нея спира всеки бързей лих,
	небесний свод усмихва се унесен,
	и коленичи твоят ведър стих.
P$
