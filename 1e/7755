P>
	ПЛАМВАТ нежни, пламват бели, пламват милвани вълни,
	в моята душа изплели път към звездни висини.

	Виждам първата си пролет, виждам първия си блян,
	от ръце, които молят, в люлки сребърни люлян.

	И трепти любов златиста, чиста като първи сняг,
	в моята душа лъчиста възвисила светъл стяг.

	Ти ела, недей ме чака сам-сама в пустинен път,
	капки огнени сред мрака, мойте жалби ще заспят.

	Ти ела за свидни жъртви в тия приказни страни
	и желанията мъртви с бледни устни целуни!

	Чуй, звъни заключен лебед сред здрачени брегове,
	всеотдайно тебе, тебе моята душа зове.

	Моята душа безгрешна бди край тъмните липи,
	възродена ще те срещне и смирена ще заспи.

	И пред морните ни взори, чужди за безсмъртен грях,
	вечността ще се разтвори сред море от звезден прах.
P$
