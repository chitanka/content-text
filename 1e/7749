P>
	Заглъхнал в безответната вселена,
	плачът ти продължава да трепти.
	Кому се молиш, майко вдъхновена,
	сред ужаса на свойте самоти?

	Кому предаваш тая скръб велика
	на своята безтрепетна душа,
	и аз ли пръв, отгатнал й езика,
	съзнавам, че пред тебе днес греша.

	Безцветен син на обезверен жребий,
	с надежди мене ли облъхваш ти?
	В гърди ми бий едно сърце по тебе,
	безсилно твойта скръб да освести.

	И възроден, аз може би последен
	поднасям своя чист и беден дар:
	едно сърце, което слагам бледен
	пред твоя свят и непознат олтар.
P$
