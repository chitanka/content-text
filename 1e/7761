P>
	ЛУНАТА висне като плод,
	забравен в есенни градини,
	и буди сънния живот
	на туй, което в сън ще мине.

	Аз виждам светлия възход
	на първата любов, изгряла
	като надежда за живот,
	като печал преди раздяла.

	И две протегнати ръце,
	които искат и не могат
	да стоплят мразното сърце
	на вси низвъргнати от бога.

	Аз чувам гордите слова
	на своята душа безгласна,
	но пак безпаметно зова
	и в шеметна забрава гасна

	по две замислени очи,
	окъпани в златисто вино.
	И моята любов звучи,
	и като звук ще ме отмине.
P$
