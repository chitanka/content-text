P>
	Аз не извиках от вълнение,
	аз не заплаках от любов,
	не паднах, майко, на колене,
	когато твоят властен зов
	прониза мойта бедна стряха
	и озари безлюдний кът,
	отгдето, безнадеждна, плаха,
	душата сви по своя път.

	Не знаех твоя мир ли любя
	и твоята безбрежна шир,
	но знаех, ако те изгубя,
	че ти ще станеш мой кумир,
	и тръгнах гузно сред тълпите,
	безсилен да ги отрека,
	и ето, плискат ме водите
	на легендарната река!

	Там Вардар пей, въздиша, стене,
	огледал хиляди слънца,
	и благославя дружно с мене,
	родино, твоите деца,
	които бурята целуна,
	и митрольозата люля,
	в прегръдката на нощ безлунна,
	сред вледенените поля.

	И тая песен вдъхновена
	разнасят волни ветрове
	низ твоята земя свещена,
	която всички нас зове —
	да мрем със светата надежда
	на нашите свети деди,
	че твоят бог ще се оглежда
	на Вардар в бързите води.
P$
