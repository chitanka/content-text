P>
	Плаче старата гора над мъртви
			и незнайни синове.
	От потайна шир за нови жертви
			властна смърт зове.

	И натам, где смъртно се сражават
			две съдби,
	черни птици шумно прилетяват,
			меден рог тръби.

	Смърт победна смътно очертава,
			сред погаснали небеса,
	в сянката на кървавата слава
			своята коса.

	От потайна шир за нови жертви
			властна смърт зове.
	Плаче старата гора над мъртви
			синове.
P$
