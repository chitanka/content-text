P>
	Всред есенното запустение
		пред вас съм пак, о дървеса!
		Аз нося вашето смирение
		и тъмните ви небеса.

	Като бездомните ви листи,
		угасвам тъжен и самин,
		и мойте блянове са чисти,
		и мойте сълзи са рубин.

	Разбирам глухата ви песен,
		и вашия безимен плач,
		и в мене лъха морна песен,
		и в мене пада скръбен здрач.

	По моите безлистни клони
		не тегне грозд, не тегне плод,
		и моята въздишка гони
		слънца в незнаен небосвод.

	И моите мечти бездомни
		ридаят в ледните мъгли
		и мойто минало не помни
		лъка на влюбени стрели.

	И пия мълком аз забвение
		от всяка бликнала роса.
		Всред есенното запустение
		аз пак съм ваш, о дървеса!

@@	1918
P$
