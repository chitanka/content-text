P>
	КАТО утеха сетна проблясват небесата
	сред бледната позлата на наший дълъг ден.
	Духът напусто дири и спира изумен
	пред тъмните завеси в света на чудесата.
	Назад е светлината, назад е младостта,
	отминала безследно сред безответно време,
	назад е светлий празник и светлите подеми
	по волний друм на волни мечти към вечността.
	Сърцата ни изгарят в неверните обятия
	на чемерна несрета, отпуснала крила,
	и тъмни сенки падат по нашите чела,
	какво ще кажем ние на свойте родни братя?

	Какво ще кажем ние на младите сърца?
	Ний тръгнахме безшумно, с надежда окрилени,
	и ето ни безродни, и ето ни сразени,
	пронизани от знойни тропически слънца.
	Ръцете ни са празни и в нашите съдини
	не трепва живий пламък на живата вода,
	пред морните ни стъпки залязва навсегда
	звездата на живота. И наший дух ще мине
	като изгубен друмник по своя скръбен път.
	На запад подранила Вечерница ще блесне
	и плахите ни мисли, и плахите ни песни
	сред вечната забрава без ек ще отзвънят.
P$
