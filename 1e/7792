P>
	Нощта разискря своите градини,
	като цветя звездите се разтварят,
	и цъфнали сред висините сини,
	предвечната си приказка повтарят.

	Пред тях заглъхват сънните долини,
	и вечерните огньове догарят,
	като ненужни свещи пред олтаря
	на есента, която бавно гине.

	О нощ, повей с крила благословени
	над моето сърце като ветрило
	и освети мечтите неродени!

	Аз гасна разделен от всичко мило,
	и чакам в твоите ръце здрачени
	да блесне моят блян като кандило.
P$
