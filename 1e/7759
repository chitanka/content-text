P>
	ТЕЖАТ МИ венчалните думи,
	венчалният пръстен тежи,
	из пусти, помръкнали друми
	звучат ми вековни лъжи:

	— Бъди му послушна робиня
	и жертва безволна бъди,
	над твоята земна пустиня
	ще блеснат алмазни звезди!

	— Бъди му ти вярна невеста
	за много слънца и луни,
	пред твоята орис злочеста
	глава непреклонна склони!

	— Бъди му ти отдих и радост
	в неволи и черни беди,
	със своята грейнала младост
	към светли страни го води!

	Напусто, слова, ме зовете:
	измамният час наближи,
	напусто са жалби, навети,
	венчалният пръстен тежи.
P$
