P>
	Кажете, тоя странен ден
	завършва ли със нощ безлунна,
	и ще мога ли да целуна
	смъртта на своя дух ранен.

	Умората на морний град
	с безчувствените ръце ме гали,
	и в безлюдените зали
	ридае споменът нерад.

	Мълчанието прострели
	сърце, и погледи блуждаят
	сред небесата, где витаят
	слънца, удавени в мъгли.

	И в тоя миг без шум пълзи
	безумието с тайни стъпи,
	и ето! — в бури мойта скръб е
	готова да се разрази.

	Кажете, тоя странен ден
	завършва ли със нощ безстрастна,
	и ще ли мога да угасна
	като цветец на смърт ранен.
P$
