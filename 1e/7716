P>
	Отровна мисъл ме похити,
	бездомен, горък чужденец,
	аз хлопам морен по вратите
	на хора тъмни и незнайни,
	чело ми не краси венец,
	аз не разплитам скръбни тайни,
	не съм поет, не съм мъдрец,
	не нося белега на мага,
	не съм от блясъци пиян,
	но моята душа е нага,
	но моята душа е блян.

	И ако нявга, в тъмен час,
	отвърнал погледи от бога,
	подиря в твойта мисъл строга
	утеха, отдих и любов,
	и прозвъни далечен глас —
	(о, глас безумен за тревога!) —
	като въздишка безутешна
	сред безответни тъмноти,
	от своя златоткан алков
	с какъв възторг, с каква безгрешна
	любов ще ме обгърнеш ти?
P$
