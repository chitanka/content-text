P>
	Как искам пак да съм дете,
		да скитам в наште пещери,
	да плувам в синьото море,
		да бродя в здрачните гори!
	Не съм саксонец горделив,
		на свобода съм се родил,
	сред планините съм щастлив,
		прибоят морски ми е мил.

	Вземи ми титлите, съдба,
		и нивите, орани с плуг —
	презирам робските чада
		ведно с угодниците тук!
	Върни любимия ми бряг —
		прибой на яростни вълни.
	Там искам да се скитам пак,
		тъй както в детските ми дни.

	Все още млад, разбирам аз,
		че тоя свят не е за мен.
	Защо последният ни час
		е с мрачни сенки обграден?
	Сънувах сънища добри,
		с блажени образи богат:
	о, истино! — защо разкри
		с лъчи омразни тоя свят?

	Обичах — но останах сам;
		дружах — но без другар съм днес.
	Сърцето ми тупти едвам,
		обезверен съм и злочест.
	Макар че с вино някой път
		лекувам болката в гръдта —
	за кратко радва се духът,
		сърцето гасне в самота.

	О, тези да търпиш злочест,
		с които злато, сан и власт
	случайно те събират днес,
		да пиеш в празничния час!
	Душите верни ми върни
		и чувствата от младостта;
	и от сганта ме изтръгни,
		че тя убива радостта.

	И ти, обичана жена,
		която всичко си за мен,
	усмивката ти избледня
		и моят дух е вледенен.
	Спокойно ще се разделя
		с разкоша тъжен, с пошлостта,
	и тъй ще се задоволя
		със тишина и доброта.

	Аз мразя тоя хорски шум;
		шума — не хората — презрях.
	Жадува бездни моят ум —
		ще му подхожда мрака в тях.
	О, ако бях с крила роден,
		то към гнездото си тогаз —
	към Небесата — устремен,
		се бих успокоил и аз!*
	[* Последните четири стиха перифразират псалм 54 /Псалтир/: „И аз рекох: кой би ми дал криле гълъбови? Аз бих отлетял и бих се успокоил.“ Бел. ред.]

@@	1806
P$
