P>
	Цъфтят цветенца в моята градина:
	и шибой горд, и кичеста върбина,

	и момини сълзи, и син синчец,
	и розата — на вси цветя венец.

	И надвечер, когато ги поливам,
	и призори, кога при тях отивам,

	посрещат ме те с тих и мил привет.
	И всякой стрък, и всякой свиден цвет,

	като че ли отгатнали тъгата
	и за какво ми в жалба крей душата,

	запитват ме: „Кога ще дойде тя,
	сестрицата ни, между нас цветя?

	Без нас тя чезне, както ний без нея!“
	И аз я чакам, цветица, но де я!
P$
