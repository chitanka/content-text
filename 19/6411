P>
	Часовникът на стената
	цял ден вика: тик, тик, тик;
	право мене на душата,
	кат да би имал език,
	тъй го слушам да хортува:
	мило дете, я стани,
	тик, тик, времето минува,
	да работиш се стегни.

	Тик, тик, времто минува,
	кой ме слуша и нехай,
	не работи, а лудува,
	люто после ще се кай.
	Който лежи, който дреме,
	по главата ще се бий,
	работи, доде е време,
	ум и разум придобий.

	Който иска да добрува
	нек се учи, дор е млад.
	Тик, тик, времето минува,
	не се връща наназад.
	Бързо печели наука,
	чуй, труди се, тик, тик, тик:
	искаш ли, дете, сполука,
	не губи ни един миг.

	Пример взимай ти от мене,
	тик, тик, ази не седя.
	Трудът дава наслажденье,
	тик, тик, бързам и летя.
	Не оставяй за зарана,
	що работиш в днешний час:
	слушай, слушай, кат те каня,
	слушай, слушай моя глас.
P$
