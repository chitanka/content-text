E>
	Mors memoriae
E$
P>
	О, дивна, свръхдушевна и безименна услада,
	която се изказва с тез слова: Да не усещаш!…
	Без страстен да стоиш и пред Едема, и пред Ада,
	и нито признак на живот — в живота да не срещаш!…

	Да гледаш, без да гледаш, сляп да бъдеш в светлината!…
	Да бъдеш глух за всеки рев и глух за всяка песен!…
	Да се забравиш!… В бързия вървеж на времената
	да се разсееш като дим в безкрайний свод небесен!

	Да имаш върху съвестта си хладна плоча гробна!
	Пуст зрак, мечта подвижна, твар на сянката подобна,
	злотворен случай с теб да си играй — от небосклони

	към небосклони Съдбата вседневно да те гони,
	от устите ти охкане горчиво без да пада!…
	О, дивна, свръхдушевна и безименна услада!
P$
