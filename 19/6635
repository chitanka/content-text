P>
	„И старий вълк с оръфаните псета
	е в заговора?!“ — кипна грозний цар…
	И нея нощ нечакано сполетя
	едни отрова, други лют ханджар.

	Ей ликторите царски се в тъмата
	промъкнаха и в Петусовий двор —
	обречена й на старий вълк главата
	на ликторския стоманен топор.

	И Ария, жена му, първа схвана
	злокобните им стъпки и мълва;
	и гордо тя пред Петуса застана,
	отчаяно обронил сам глава:

	„Последен миг… Един изход остава
	за истинския римлянин — смъртта.
	Умри! Спаси неопетнена слава
	с непоругано име в вечността!“

	И тя сама ханджара му подаде —
	но не пое го той. А в същий миг
	се счу, отвън под тъмните аркади,
	на ликторите настървений вик.

	Ханджарът блясна… Ария, обляна
	във кърви, се на пода повали:
	„Земи, земи го… Смъртоносна рана
	от собствената ръка не боли!“

	Изкъртени вратите полетяха…
	Но в стаята, при факелния плам,
	когато стръвни ликтори влетяха,
	завариха два мъртви трупа там.
P$
