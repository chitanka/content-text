P>
E>
	So pocht das Schicksal an die Pforte.
@	Beethoven
E$

	Отмахна той завесите и тихо
	застана пред отворений прозорец.
	Таинствена и чудна лятна нощ
	полухваше с дихание си морно
	и лееха над сънний мир приветно
	сияние рой трепетни звездици;
	невнятен говор водеха със тях
	в градината събудените ветки.
	Нощта бе ясна, но злокобен мрак
	се сбираше Бетховену в душата —
	и той кръз него нищо не съзре.

	И тихо пак отдръпна се назад,
	през стаята премина и замислен
	той седна пред отворений роял…
	Разсипаха се звуци бурен вихър
	и трепнаха прекъснати. Ръце
	отпусна той и смъртно бледен лик
	безпомощно обори на гърди.
	И в мрачния му ум злокобни мисли
	се зароиха, сепнати за миг,
	тъй както искри изпод пепелта
	на току-що разровена жарава:

	— За мене всичко свършено е вече!
	Слепецът няма слънцето да види.
	Във безпросветна нощ залутан, само
	живее той — да чувства адский ужас
	на туй, що е загубил безвъзвратно.

	Слепец! За мен залязоха навеки
	на слънцето лучите — с звуковете
	на музиката… А едни, едни
	те даваха живот на моя дух
	и светлина на гордите ми чувства.
	Аз доживях самичък да се видя
	мъртвец приживе. Другите живеят
	с живота на творенията мои —
	и само ази зарад тях съм глух.
	И призракът на мойта чест жестока
	ме неотстъпно навсъде преследва
	със своя злобен и ужасен смях:
	„Творецът на хармонията — глух!“
	Душа жаднее за покой — покой
	във гроба — на чиито двери няма
	съдбата ни да хлопа, ни зове!

	Витаеше веч сянката на смърт
	над него и облъхна го със мраз.
	Но геният, хранител на душата,
	отблъсна властно удара… Бетховен
	чело подье и през прозореца стрелна
	навъсен поглед в звездни небеса.
	— Покоят е тъй близо!… За такъв ли
	покой жадней сърцето? Избавленье!
	В смъртта покой?! Дали не малодушье
	за него с своя милкав глас ми шепне?…
	Де гордото съзнание — че грей
	величие в човешката неволя?!

	Сляп бил си ти! И Омир бил е сляп;
	но в слепота от хилядите зрящи
	едничък само той е виждал ясно…
	Не из очите погледът излиза,
	а на душата из Света Светих.

	И аз оттамо счувам дивен ек!
	То стон ли е на хаоса душевен?
	Свещен ли плач на бедното сърце?
	Или е трепет то на ощ незнайни,
	но горди мисли, зародени в мрака,
	що божий пръст на нов насочва път?…

	Не! Не! Живее всемогъщий дух —
	а с него аз в изкуството живея…
	И загубата на единий слух
	нелесно тъй убива идеалът,
	когато него _Висший Слух_ поддържа!
	Аз чувствам чрез него буйний пулс
	на общия живот на естеството —
	не той ли бие в моето сърце?
	То не от туй ли страда тъй жестоко?
	В страданьето е негова живот!
	И само в него ази ще намеря
	за нови чувства нови звукове —
	изкуството чрез тях да обновя…

	Таз висота достигна, възродена
	в велика скръб, великата душа.

	В полета горд на възбленуван блян
	унесен, той сафърленото свое
	творение отново залови —
	и се забрави, и забрави всичко…
	В хармония и дивна, и надвластна
	се сбориха и сляха звукове,
	метежен рой подир метежен рой,
	като пожарни пламъци. От тях
	на беззаветност знойний дъх повея…
	А смъртните окови, що душата
	тъй гордо бе зафърлила, звънтяха
	болезнено, като отьек на буря,
	и нейде си замираха далеч…
	В нестройний строй на тоя химън горд
	диханието на покой възвишен
	трепереше — покой на дух възмогнат.

	И в своята забрава той не спази
	как влезе тихо в стаята един
	от младите му ученици; сепнат
	от звуковете бурни на рояла,
	зад него той застана… И ужасни
	в главата му се мисли зароиха:
	„Рикание на гладен лъв в пустиня
	в тез звукове ехти. Отде те идат?
	Това не е ли изблик на безумье?
	Или той с свойта глухота изгуби
	и паметта за формата и строя?
	Безумецът, дали не възмечтава
	да заглуши светът — и нов закон
	да тури за хармонията той?!“

	А между туй, съзнанието тайно
	мълвече на Бетховена в душата:
	„Ти на съдбата няма що да робщеш.
	Ти имаш свой особен дял… Ти сне
	от небесата пламък Прометеев
	да го запалиш в хорските сърца
	и възгорени, да ги възвисиш.
	И в тях сърца, един през векове,
	ти ще живейш безсмъртен в смъртний мир.“
P$
