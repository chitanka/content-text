	[* Хароу-он-дъ-хил — старинен град, недалеч от Лондон, където се намира едно от най-старите и известни училища за момчета в Англия /осн. през 1571 г./. Байрон учи в Хароу до 1805 г. Бел. ред.]
P>
	Мой брясте мил! Под небосклона чист
	от клоните ти шепне всеки лист;
	мечтая сам, а някога под тях
	с любимите приятели вървях;
	и те навярно, пръснати сега,
	си спомнят дните хубави с тъга.
	О, видя ли листата ти над мен,
	аз пак благоговея възхитен
	пред теб, надвиснал брясте! Тук лежах
	по здрач и часове наред мечтах.
	Почивам тук и днес, ала уви! —
	без мислите от тези прежни дни.
	Пак стенещите клони и листа
	подканят да си спомням младостта
	и сякаш чувам тихия им глас:
	„Вземи си ти последно сбогом с нас!“

	Щом охлади съдбата мойта гръд,
	навеки поривите ще заспят;
	по-лек ще бъде смъртният ми час
	/ако олеква някому тогаз!/,
	щом тук най-скромен гроб ме подслони,
	където бях щастлив на младини.
	Аз вярвам, че е сладко с тоя блян
	Завинаги да легна там приспан,
	где младостта във моите гърди
	надеждите ми сладостни роди;
	и пак над мен тревата да расте,
	която газех, като бях дете;
	и да се слея пак със тоя прах,
	по който стъпвах млад, когато бях
	благословен от оня нежен глас,
	от който аз тогава бях в захлас,
	от старите другари съжален
	и незапомнен от света студен.

@@	1807
P$
