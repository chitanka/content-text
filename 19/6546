P>
	През мрака сянка надалеч
	по мътний Стикс се мярка —
	Харон, намръщен и сърдит,
	подкарва свойта варка.

	А в нея са събрани рой
	моми и момци млади,
	и мускулести мъжие,
	и старци белобради.

	Отвлечени от белий свят,
	от радости и нужди,
	пътуват те към Ахерон,
	един за други чужди.

	Един натяква, друг се смей,
	там трети сълзи рони…
	А безучастно мътний Стикс
	едвам с вълни ромони.

	Пустинни брегове мълчат,
	ек стонът не посреща…
	И сал понякога Харон
	намръщен ги изглежда.

	И пак, намръщен и сърдит,
	той кара свойта варка…
	Сред мрака татък надалеч
	тя над вълни се мярка.
P$
