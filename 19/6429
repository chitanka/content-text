P>
	— Какво са, о татко, в небето звездите,
	що греят тъй дивно на модрия свод?
	— На мъртвите те са, о сине, очите —
	на всички, умрели за своя народ.

	— Какво са, о татко, в полето цветята,
	що никнат тъй нежно под летния зной?
	— На мъртвите те са, о сине, сърцата —
	на всички, които умират във бой.

	— Зефирите, татко, какво са — лъките,
	що лъхват тъй чудно и милват весден?
	— На мъртвите те са, о сине, душите —
	Бродящи да найдат дома си рожден.

	— А слънцето, татко, какво е тогава,
	туй слънце, що грее над родния кът?
	— То сине невръстен, онази е слава,
	що всеки безсмъртен оставя след смърт…
P$
