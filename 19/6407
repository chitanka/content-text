P>
	Кукуриго! Вижте гиздостта ми,
		гордия петел съм аз:
	сутрин рано мали и голями
		будя с звънкий своя глас.
			Пей, тръби:
			кукуриго!
			Който спи —
			събуди го.

	Кукуриго! Гребен на глава ми
		кат огън се аленей
	и махмузи има на крака ми,
		враг да доближи не смей.
			Пей, тръби:
			кукуриго!
			Който спи —
			събуди го.

	Чуят ме кокошките на двора,
		тутакси търчат при мен,
	мене всички работливи хора
		благославят всякой ден.
			Пей, тръби:
			кукуриго!
			Който спи —
			събуди го.

	Кукуриго! Че ги будя рано,
		преди слънце да изгрей
	и работят със сърце засмяно,
		без трудът да им тегней.
			Пей, тръби:
			кукуриго!
			Който спи —
			събуди го.

	Само мързеливци мен не любят,
		че не ги оставям аз
	скъпото си време в сън да губят:
		дойде веч работний час!
			Пей, тръби:
			кукуриго!
			Който спи —
			събуди го.

	Хайде, мило пиле, събуди се!
		Кукуриго! Ха стани!
	Облечи се, богу помоли се,
		на училище тръгни.
			Пей, тръби:
			кукуриго!
			Който спи —
			събуди го.

	Кукуриго! Вижте гиздостта ми,
		гордия петел съм аз.
	Сутрин рано мали и голями
		будя с звънкий своя глас.
			Пей, тръби:
			кукуриго!
			Който спи —
			събуди го.
P$
