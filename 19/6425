P>
	Първа книга щом хванах,
	там намерих вашто име,
	колко много аз узнах
	трябва ние да ви чтиме.

	На езика си до днес
	учим, молим се с наслада.
	Всяка слава, всяка чест
	за това на вас се пада.

	Възлюбихте своя род
	и посяхте скъпо семе,
	с неговий се радва плод
	цялото славянско племе.

	Името ни и родът
	от забвенье вий спасихте,
	към просвета в славен път
	вие нази устремихте.

	Вий пръснахте между нас
	светлото ученье ново,
	първи път от ваший глас
	чухме името Христово.

	Зарад вази можем днес,
	свети Кириле, Методий,
	да живеем с гордост, с чест
	между другите народи.

	Дорде трае наш език,
	боговдъхновени братя,
	ваший подвиг свят, велик
	ще се слави на земята.

	Дорде българин един
	още на света живее,
	като благодарен син
	вам с възторг хвалби ще пее.

	Дор ви славим — от беда
	вашта памет ще ни пази.
	Пътеводна вий звезда
	ще сте винаги за нази.
P$
