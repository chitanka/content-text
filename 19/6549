P>
	Отрупани от нощний сняг нечакан,
	градински вейки виснат мълчаливо;
	милувката на утринното слънце
	трепти над тях и милва ги игриво.

	Ей капчица — сълза от таз милувка —
	се в миг отрони, маргаритно-злата,
	и слънчеви лучици я спровождат,
	додето тя да падне на земята.

	И капчици-сестрици тя поведе —
	виж как по нея рой по рой се ронят,
	и сякаше из въздуха не капки,
	а слънчеви лучи се тамо гонят.
P$
