P>
	Студен е Вихърът в нощта,
	де Пинд се извишава.
	С потоци яростна вода
	небето отмъщава.

	Водач ний нямаме със нас,
	надежда не остана.
	И светне ли се — виждам аз
	навред златиста пяна.

	Да бе там хижичка поне,
	което зърнах горе,
	как спрели бихме ний — но не!
	Било то гроб съборен.

	Дочувам повик уморен
	сред водната лавина.
	Другарят ми зове до мен
	далечната родина.

	В миг изстрел! Пак!… Какво е туй?
	За нас ли да подскаже?
	Наблизо някой да ни чуй,
	подслон да ни покаже?

	Но кой в такава нощ би смял
	да търси път опасен?
	Кой чул би нашия сигнал
	сред грохота ужасен?

	Та всеки ще се двоуми,
	дори в земя позната,
	и ще помисли, че гърми
	разбойник в планината…

	А тук бучи, фучи, ръмжи
	вред вятърът бездомен —
	и все пак още ме държи
	един-едничък спомен,

	дорде се блъскаме без път
	край пропасти отвесни,
	доде стихиите реват,
	о, Флоренс мила, де си?

	Дано не си в морето пак,
	отдавна ти отплува!
	Дано над мене само в мрак
	вихрушка да бушува!

	Сироко духаше от юг,
	простих се с твоите устни,
	а корабът със скърцащ звук
	по път пенлив се впусна.

	И на Испания брега
	той стигнал е със дните,
	че тежко би било сега
	да страдаш сред вълните,

	и както тук, в тъма и страх,
	пак моят дух се връща
	в ония дни на волен смях
	и волен, те прегръща,

	дали над бялата стена
	сега не се навеждаш —
	цял Кадис е във светлина —
	и залива поглеждаш,

	и виждаш островите тук,
	и пясъка пак галиш,
	усмихваш се на всеки друг,
	за мен с въздишка жалиш?

	А щом ти кажат в тоя час,
	че пак си побледняла,
	че скръб те мъчи с тайна власт,
	сълза че си проляла —

	отблъскваш с весело лице
	шегите ми нескромни
	и неусетно спомняш все
	тоз, който ще те помни.

	Така, макар далеч от теб,
	през тъмни небосклони,
	през планини и бяс свиреп
	душата ми те гони.

@@	1809
P$
