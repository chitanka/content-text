P>
	Тежи ми, Боже, кръстът на живота…
	Духа ми скръб обсажда, гина веч…
	И виждам те — на твоята Голгота —
	и шепна твоята предсмъртна реч…

	Живях в тълпите сам — не ме разбраха.
	В мен всичко светло, всичко в мен добро,
	раздадох го… Душата ми обраха,
	оставиха ми черното тегло…

	Посях любов — поженах срам, вражди!
	Напущам веч световните стъгди —
	и в теб подирям, Господи, подслона!

	Тъй ястреб, от ловеца повален,
	издъхва в някой кът усамотен,
	с очи, обърнати към небосклона!
P$
