P>
	Когато, планинец млад, скитах на воля
	по снежния Морден*, над тъмната степ,
	[* Морвен — планина в Северна Шотландия. Дий — река в Абърдийншир, Шотландия. Калблин — планина в Шотландия. Бел. ред.]
	и гледах как пада потокът надолу,
	как гони мъгли ураганът свиреп,
	без знания хитри, без сложно изкуство
	и груб като мойта скалиста страна,
	във себе си пазех единствено чувство —
	към теб, моя Мери, към тебе една.

	Любов то не беше, защото тогава
	не знаех дори тая дума любов,
	но същият образ сега оживява
	от дните предишни, там, в края суров,
	все същият образ, запазен във мене,
	щастлив бях сред цяла земя-планина
	и моите мисли летяха, блажени —
	за теб, моя Мери, за тебе една.

	Пред утрото ставах, по пътища скрити
	поемах със своето куче-водач,
	бучеше Дий, аз й посрещах вълните
	и песен шотландска дочувах до здрач.
	А вечер в леглото, със папрат застлано,
	лежах и сънувах те, цял в топлина,
	и думи-молитви изричах отрано —
	за теб, моя Мери, за тебе една.

	Уви, изоставих аз своя край беден
	и няма ги вече онез младини,
	и вехна сега, от рода си последен,
	и спомням си само предишните дни.
	Да, слава получих, но тя е горчива,
	душата ми хлад и умора позна
	и плача по старата болка щастлива —
	за теб, моя Мери, за тебе една.

	И видя ли пак връх, забит във небето,
	аз виждам ония скали над Колблин,
	и видя ли поглед да сгрява сърцето,
	аз виждам пак погледа нежен и син,
	и зърна ли светла коса да се лее,
	вълниста, развята без ред настрана,
	за твоите къдри златисти копнея —
	за теб, моя Мери, за тебе една.

	А може би време ще дойде отново
	да скитам и гледам върха заснежен,
	все тъй извисен неизменно, сурово,
	но Мери, но Мери не ще е до мен!
	Тогава прости, свят на моята младост,
	ти, Дий, устремила вълна след вълна —
	че нямам ни дом аз, ни истинска радост
	без теб, моя Мери, без тебе една!

@@	1807
P$
