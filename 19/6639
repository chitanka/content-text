	[* Бачо Киро Петров, народен учител, един от водачите на въстаниците през април-май 1876 г. в Търновския революционен окръг, е заловен от турските власти след разгрома на четата в Дряновския манастир. В пълно противоречие с текста на стихотворението той се държи самоотвержено пред съда, както и при изпълнението на смъртната му присъда. Тук Славейков се е поддал на презрителното нитчеанско отношение към хората от народната маса — думата „говеда“, вложена изкуствено в устата на Бачо Киро, отговаря на нитчеанското определение на съдбата на народа: „скот да бъде, скотове да въди“ в поемата на Славейков _„Сянката на свръхчовека“_; Мъдрителят, изразител на такива настроения в _„Кървава песен“_, също си служи с израза „говеда“. Правилно и възторжено отношение към подвига на Бачо Киро Славейков изразява в стихотворението си _„Поет“_ в _„Епически песни“_.]

P>
	Тоз ден обесиха Бача ви Кира —
	вече забравих коя бе година —
	другите, с него що бяха, стотина,
	се отърваха. Ех, то се разбира!

	Този не ял и дори не мирисал
	лук; а пък оня ахмак се преструва;
	трети се кръсти: „Та кой би уйдисал
	на хаймани по умът! Да бунтува?

	Против кого? За какво? И защо ли?
	Царя ни благ е, аллах да го чува!
	Вече престанаха сълзи, неволи
	и кръвнините, откак той царува…“

	Ето пък онзи там скута цалува
	на едно мурго ефенди надуто:
	„Аго, аллах да ти дните съчува:
	мене ме хайти подлъгаха люто.“

	Бачо ви Киро стои и ги гледа
	и му се в сълзи сърцето облива:
	„Боже прости, за такива говеда
	исках свобода и аз… за такива…“

	И, недорекъл, напред се изстъпи —
	воля е, чужда я воля не спира:
	„Ето, живота за други е скъпи —
	той е омразен за Бача ви Кира!

	Всички, що видите тука пред вази,
	те са невинни — и тия в затвора…
	Аз съм виновен, един само ази —
	че съм говедата смятал за хора.

	Аз съм виновен! И с Бача си Кира
	щото ви скимне такова правете —
	духом свободний свободно умира,
	а си не връзва с живота ръцете!“

	И покачен бе за свойта измама
	той на бесилката… ех, сиромаха! —
	И остстрани му разбойници двама:
	както Исуса когато разпнаха.
P$
