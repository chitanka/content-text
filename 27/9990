P>
	Като задъхани коне, пръхтящи, потни
	сезоните препускаха и ето — пръскат бяла пяна
	дърветата, миришещи на страст, и сякаш първа младост
	опитват трепети и нежни ласки.
	И въздухът е чист, проплаква дъжд и сипе благост
	над влюбени момичета — цветя във парка
	разцъфнали в измокрените пейки.
	И всеки стрък е жив, треви се любят, дишат, страдат.
	В очите на една невинна птичка
	надникнало сред сплетените клони
	съдържа се началото и края.
	И беше слънце, бяха бури, сняг, и ето — вяла,
	уморена, стара, белокоса баба
	при мен приседна, трепкаща десница
	едва прикрепя дървената тояга.
	И дълго време, потна, запъхтяна
	едва намери сили тихо да ридае
	за нещо недочуто, което зная…
	И после пак да замълчи.
	Ето — залез, огнен като злато,
	ръждив покрая, сякаш жива рана.
	Внезапно облаци откриват небосклона
	и става тихо, кротко, ясно,
	спокойно, както е красив покоят…
	За миг изправен, нежен вятър духа
	и милва с длан напуканото чело.
	Усмихнат, благ, и без да се покая,
	пристъпвам… сетна стъпка правя.
	Високо враните за сбогом грачат.
	Зад мен старицата се кръсти, благославя.
	И пада непрогледна нощ.
	Накрая.
P$
